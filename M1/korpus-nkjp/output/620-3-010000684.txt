Rifamycyny, ryfamycyny – grupa antybiotyków pochodzenia naturalnego, wytwarzanych przez bakterię Amycolatopsis mediterranei lub produkowanych na drodze syntezy chemicznej. Należą do szerszej grupy antybiotyków ansamycynowych. Rifamycyny są szczególnie przydatne w leczeniu mykobakterioz takich jak: gruźlica, trąd czy zakażenia bakteriami wchodzącymi w skład mycobacterium avium complex (MAC). Rifamycyny zawierają macierzyste związki rifamycynowe jak również pochodne: rifampicynę, rifabutynę, rifapentynę i rifaksyminę.
