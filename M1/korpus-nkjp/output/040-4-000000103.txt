Kiedy Niusia Jackowska tłumaczyła Żeleńskiemu, że jego nowa flama, miła, poczciwa, ale bardzo niemądra, nie jest na jego poziomie i po prostu go ośmiesza, Boy miał się złapać za głowę i wykrzyknąć: "No, nie obrzydzajcie mi jej. Czemu mi ją obrzydzacie? Przecież w końcu z kimś trzeba żyć!".
Boyowi pozostali nadal wierni czytelnicy, w mig rozchwytujący każde kolejne wydanie nie tylko Słówek czy Marysieńki Sobieskiej. Jej przekład na język francuski, rozpoczęty przez Paula Cazina tuż przed wybuchem II wojny światowej, doczekał się druku dopiero w roku 1975 (Marysieńka, la plus aimée de reines), zresztą w Polsce. Rozkupywane są także kolejne edycje wspomnień o Krakowie doby Młodej Polski (Znaszli ten kraj?...), Obrachunków fredrowskich, Dziewic konsystorskich czy Piekła kobiet.
Świeżą jeszcze mogiłę pośpieszyła obrzucić błotem tamtejsza gadzinówka "Gazeta Lwowska". Anonimowy autor, podpisujący się literami J.B., w felietonie zatytułowanym W klubie pisarzy lwowskich zjadliwie charakteryzował większość jego członków z lat 1939-1941. Pozytywnie wyrażał się o jednym tylko Stanisławie Wasylewskim, powstaje więc podejrzenie, że tekst wyszedł spod jego pióra (tym bardziej, iż niechęć czy nawet nienawiść Wasylewskiego do Boya była powszechnie znana).
