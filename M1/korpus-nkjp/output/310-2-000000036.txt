Czekał długo, schowany pośród liści, na ukazanie się człowieka, ale pod murem nikt nie przechodził, na jego szczycie nie zjawiali się uzbrojeni strażnicy i żadne twarze nie wyglądały z otworów. Stawało się mroczno, a z szarego powietrza sypały się płatki popiołu i okruchy żużlu.
Awaru wodził spojrzeniem po szarych powierzchniach, były puste, nagie i surowe, gdzieniegdzie smugi zacieków, plamy porostów.
Miał teraz do wyboru: cofnąć się albo iść naprzód bez żadnych wahań i zatrzymań, udając mieszkańca budowli, gdyż we wnętrzu galerii nie było już gdzie się ukrywać.
Sylwetka loki chwiała się w oczach Awaru, głowa stawała się coraz cięższa. Wypełniały ją myśli i strzępy obrazów, o których nie wiedział już, czy są jego własne, czy też przekazane mu przez loki. Nie umiał już znieść tego dłużej. Chciał wyrwać się spośród ścian, nikogo już nie słyszeć, nie musieć odpowiadać, usnąć lub pozwolić się zabić...
