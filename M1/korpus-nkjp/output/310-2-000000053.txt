Ci dwaj byli na siebie specjalnie uczuleni. Eugeniusz był snobem, a tej cechy Waldemar szczególnie nie znosił. Poza tym jako młodszego o pięć lat uważał za smarkacza.
Zdarzyło się kiedyś, że będąc u Edwarda postanowił odwiedzić Nogalen, w którym właśnie przebywała zaproszona tam ciocia żony Edwarda, Marynia Władzińska.
Jeśli wygasa ród, którego ostatnią podporą jest jedyny potomek, sprawa jest łatwa do zrozumienia. Jeśli jednak w ciągu kilkudziesięciu lat znika nagle nazwisko noszone przez kilkunastu zdrowych młodych ludzi, rzecz jest bardziej skomplikowana i może skłonić do uwierzenia w fatum.
Związali się ze sobą reprezentanci dwóch ogromnie starych wprawdzie, ale rozgałęzionych rodów i nagle jakaś niewidzialna ręka ściera oba te nazwiska, jakby były wypisane kredą na tablicy.
Nikt na szczęście nie zdziczał do tego stopnia, żeby się cieszyć, a mama przestała kłaść kabały.
Dawny Kazuń umarł właściwie we wrześniu trzydziestego dziewiątego roku. Ale dopóki mieszkali w nim - choć zniewoleni - ludzie, którzy go kochali, zachował wiele ze swego dawnego uroku. Choć ogołocony z większości drzew i krzewów, z wielkim, martwym podwórzem bez budynków, czekał na wyzwolenie i prawdziwą odbudowę, w co wszyscy niezachwianie wierzyli.
Dobrze zbudowana, na starość otyła, poruszała się szybko i zręcznie. Cały dzień była na nogach - widziała wszystko, co działo się dokoła, i to ona właściwie zajmowała się domem.
Włosy miała czarne, sczesane gładko i upięte w wielki kok z tylu głowy, brwi krucze, zrośnięte nad nosem, oczy przenikliwe, często wesołe i serdeczne, czasem surowe i groźne.
Niestety, w końcu przestała przychodzić, bo dzieci (miała dwie córki i syna) położyły kres szmuglerskiej działalności matki.
Podobnych przykładów zdumiewającej zdolności przystosowania się do drastycznie trudnych warunków było w czasie okupacji mnóstwo. A co najbardziej zachwycało, to zachowanie pogody ducha i wiary w ostateczne zwycięstwo.
Danka chwyta zawsze gotową strzykawkę, dolantynę i biegnie do ojca. Z daleka słyszy jego rzężący oddech, ale kiedy odsłania ramię i wkłuwa igłę, robi się cicho. Ma wrażenie, że coś jest nie tak, ale co!... Jest lipcowa noc i wszystko dokoła jest jak zwykle - oprócz tego nieruchomego kształtu na tle białego prześcieradła...
Śmierć jest zgodna z prawami natury, dlaczego więc budzi tak straszny bunt?...
Stary park jest zdziczały i przetrzebiony. Nie ma już w nim łączki liliowej wiosną od fiołków.
A kazuńskie sady - jeden duży, na wysokiej skarpie nad szosą, gdzie rosły wszystkie możliwe odmiany drzew owocowych, i drugi mały, niedaleko dworu, za pagórkiem i szparagarnią - czereśniowy. Kiedy obydwa pokryły się kwiatami, trudno było znaleźć coś piękniejszego.
