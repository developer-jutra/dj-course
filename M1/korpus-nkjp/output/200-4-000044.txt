– Niech pan mi powie, ale tak szczerze, czy pan już zaczął tęsknić? – Modesta dotykała ust serwetką, ostrożnie, żeby nie rozmazać szminki. Kończyli obiad „Pod Orłem” w Toruniu. Przedtem włóczyli się po mieście, topniał śnieg, szumiało w rynnach, czuć było powiewy ciepła i zgnilizny, nad dachami tłukły się kłębiaste chmury.
– Do czego niby mam tęsknić?
– Do miejsc, z których pan przyjechał.
– Kompletnie zgłupiałeś! Zupełnie! Codziennie  z tobą gorzej, już ludzie gadają! – krzyczała. – Ja mam śpiewać? Tyle lat przeszło, tyle rzeczy się stało, a ja mam śpiewać? Zresztą nie obrażaj mnie! Nie widzisz, jak wyglądam? – rzuciła wściekle zwojem pieniędzy, który trzymała w ręku, gumka pękła, szarobłękitne wizerunki młodej królowej rozsypały się po dywanie.
Vogt niespokojnie poruszył się na miejscu.
– Głupio mi, wstyd... Szczególne uczucie – mówił cicho. – Jakby znowu jakieś kolejne kółko się zamknęło, choć i tak wszystkiego nie znalazłem... Prawie nic się tu nie zmieniło, nawet zamek w drzwiach ten sam. Inna lampa na biurku. Zawsze też były kwiaty, Ludmiła mu wstawiała...
– Niech już tylko pan nic nie opowiada. Pan wie, że nie cierpię opowieści. Druga w nocy!
– Chyba pan na tym nie poprzestanie? To dopiero początek! – przekrzykiwał harmider przewodniczący Miejskiej Rady Narodowej.
– Zagrajcie państwo u mnie! – zapraszał dyrektor sanatorium kolejowego.
– I u mnie! W Toruniu, w Dworze Artusa! – dodawał spocony, ziejący wódką jegomość, też pewnie jakiś kierownik czy prezes.
– Do sanatorium? – zdziwił się, aż założył okulary. – Do jakiego sanatorium, pani koleżanko? Przecież przez okrągły rok, świątek, piątek i w niedzielę permanentnie przebywa pani w sanatorium.
– Nigdy w życiu nie widziałam morza.
– To chyba nieprawda, pani koleżanko?
– Tak, ma pan rację, nieprawda... Byłam nad morzem. W Nicei, na Lido, u nas w Juracie też kiedyś. Ale to nie było to życie.
Już bez strachu, z niedowierzaniem i błyskiem  w oczach przekładała paczki z ręki do ręki.
– A... ile tego jest?
– Policzysz, jak zechcesz. Może nie taka znowu fortuna, ale wystarczy do... końca. Zaczekamy parę lat, aż się do mnie przyzwyczają, kupimy nieruchomości, działki, jakiś dom kupimy, albo może zbudujemy, zobaczymy. Wszystko twoje. Urządzimy też prywatny gabinet.
