Nie wypowiadamy czegoś… Usiadłem i znowu zacząłem słuchać… Tak, ta nawa była właściwym – centralnym – audytorium… akustyczną niszą. Usłyszałem to… Na uporczywy rytm, jak na ostrze, nadziany był jękliwy błagalny motyw – witrażowa nawa podniesiona została od razu do rangi przybytku mistycznego wtajemniczenia, w przetaczający się pod podziemnym kanałem ukryty sens tego wytrąconego z codziennej pracowitej pustki miasta.
Patrzyłem przez chwilę i znów zamknąłem pudełko… Na jak długo?
Teraz leżą tam w ciemności oba kosmyki i płyną w przyszłość spiralnym torem.
Wszystko przygotowane, ustrojone… Flora już wszystko zrobiła. Przestawiła wieńce, zmieniła miejsce wiązanek i bukietów – usunęła „szpetne”, jak powiedziała, wiadro, w którym panoszyły się kwiaty. Niepotrzebnie, bo i tak kwiaty więdną, kurczą się, czernieją…
Zacząłem go obnażać… No tak, wszystko było w gruncie rzeczy znane, po prostu ciało drugiego człowieka, przynoszące dotykowi znany odzew, bez tej jakiejś szczególnej sensacji, która czasem w takich sytuacjach tryska, wynurza się, wyskakuje – nie wiadomo właściwie z czego.
Ten pokój, ta klatka schodowa, przecież tu się odnalazł… a poza tym miejscem nie ma już nic, co by znał. Może dochodzi do niego, że coś nie tak… kiedy zgłodnieje, przecież idzie gdzieś jeść… potem śpi gdzieś… jak zwierzę, które idzie jeść gdzie indziej… gdzie karmią… a potem wraca pod drzwi zmarłego pana…”
Słyszę, jak Lidia dalej mówi o tym Janku… znowu jest przy jego urodzie… znowu… potem, że płakała.
Kolorowe fotografie, które oglądałem kiedyś w jakimś piśmie, traktującym problem ze wszelkich możliwych perspektyw, nie pozostawiały żadnych złudzeń: kukła, źle naśladująca człowieka!
Gdyby ktoś zrobił taki manekin do teatru – nie przyjąłbym!
No tak… raczej ta swoista metafizyka… Marysia mówi, że trzeba iść drugą bramą, tą pod murem kremlowskim.
Tu zbiegały się strumienie poszczególnych pieśni… były tylko nieznającymi dopełnienia fragmentami. Teraz znów – już w hotelowym pokoju, do którego przed kwadransem Hindus przyniósł dwa czekoladowe, opakowane w czerwone złotko cukierki, znów przez gwar… dobiega banalny hit… śpiewany po francusku… tęskny i mówiący o tej wysysającej duszę nostalgii – nostalgii niespełnionego święta.
Westchnienie… i Boże Boże i chmura na niebie. Wiatr delikatnie porusza gałęziami, oddalony szum samochodów.
I krzyki sąsiada na podwórzu, bo znów przyjechała nowa ciężarówka, zapobiegliwe krzyki sąsiada.
Jakże mówić możemy o bliskości? Te nasze samotności są samotne naprawdę i na zawsze, na wieki tajne. Rozpadają się wraz z nami, przestają istnieć.
Na Maneżskiej Płoszczadi widzę Lenina w czarnym garniturze… Lenin – myślę sobie – Lenin! Przechodzę, przybliżam się, Lenin rozmawia z jakimś człowiekiem w mundurze. „Co oni wiedzą – mówi Lenin. – Czy oni znają jakąś prawdę, czy mogą znać jakąś prawdę? Co oni wiedzą o Leninie?”
I ten grób, gdzie leży już obok siebie małżeństwo – moi rodzice.
Właściwie to ja jestem sierota – pomyślałem wczoraj w ogrodzie. I znów pracowaliśmy przy tym grobie – wkładaliśmy kwiaty, wygrzebałem patykiem dołek na wazon, myśląc, czy to nie przesada tak grzebać patykiem w Wielkanoc.
Potem zjawił się ten mężczyzna… Był tu jakimś… Był jakimś dyrektorem. Ja byłam zupełnie bezwolna i zagubiona… Chodziliśmy od kawiarni do kawiarni… Nieprzespane noce… A potem… jak… wyrzucenie na śmietnik! Wypadłam z pochylonego kubła. W jakiś dzień… W jakąś całkiem nieznaną rzeczywistość.
Nikt nie może tego zobaczyć, jeśli ktoś by zechciał odkopać – wszystko by znikło. Może choćby dlatego warto żyć w stanie małżeńskim, by potem leżeć razem w bezczasie…
Mamy urodziny. Wielki Piątek. Zbiegły się te dwa dni, które od kilku lat zbliżały się do siebie.
