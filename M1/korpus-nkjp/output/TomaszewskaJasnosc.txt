Nie pamiętam tych dwóch córek niemieckiego majstra. Nawet wtedy, gdy w ostatnich tygodniach życia mojej mamy wyciągałam ją na wspomnienia, nie zapytałam, jak miały na imię, jakie były... Nigdy do nikogo obcego nie chciałaś pójść, a do nich biegłaś. Od małego bardzo lubiłaś herbatę. Idę na herbatkę - mówiłaś. Ale to nie tłumaczy wszystkiego.
Cicho, cichutko, żeby nie zbudzić swojej córeczki (wynosił budzik z pokoju, w którym spałam, by nie wyrywało mnie ze snu tykanie. Ach! Co za przygotowanie do życia, w którym niepodzielnie króluje hałas) śpiewał. Widziałam go wyraźnie w blasku gwiazd. Stał z rozłożonymi rękami, wspierając się o framugę balkonowych drzwi, z głową lekko uniesioną ku górze. O gwiazdeczko moja mała, twój promyczek zgasł...
