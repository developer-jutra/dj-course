Bergson gani uczonych z powodu ich "manii wtłaczania faktów w uprzednio istniejące kategorie", ale właśnie ta mania pozwoliła Newtonowi odkryć, że planety poruszają się wedle tych samych praw, co spadający kamień, Lavoisierowi ustalić, że oddychanie jest formą spalania, a Maxwellowi stwierdzić, że wibracja świetlna jest polaryzacją dielektryczną.
Zwyczajne życie religijne przechowuje coś z mistycznego ognia, ale wymagania materialnej egzystencji przytłumiają go. Poprzez te zwyczajne formy nieco iskier z tego mistycznego płomienia może jednak się udzielić wszystkim. Niewidzialny wpływ wielkich mistyków trwa i zostaje wzmocniony, kiedy nowa niezwykła dusza pojawi się w odpowiedniej chwili. Ale nawet najwięksi mistycy chrześcijańscy są naśladowcami - oryginalnymi, lecz niepełnymi - tego, który stoi u źródła chrześcijaństwa: samego Jezusa Chrystusa.
Pierwotny instynkt życia chce rozszerzyć, jak to tylko możliwe, obszar wolności w świecie, a w tym celu musi bez przerwy zmagać się z oporem materii, ze skutkami drugiej zasady termodynamiki (tendencja zmierzająca do równowagi termodynamicznej), której się przeciwstawia. Ośrodek energii twórczej nieustannie pracuje przeciwko naturalnej tendencji ku rozkładowi i śmierci. Tym ośrodkiem jest Bóg: nie rzecz, ale samo działanie.
