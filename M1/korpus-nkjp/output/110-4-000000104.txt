Do współpracy z "Buntem Młodych" Bocheńscy przekonali się ostatecznie w roku 1933 pod wpływem namów i argumentów Mieczysława Pruszyńskiego. Wcześniej Adolf publikuje kilka istotnych tekstów na łamach "Drogi" Adama Skwarczyńskiego i mającego bardzo duży autorytet w świecie uniwersyteckim "Przeglądu Współczesnego" redagowanego przez Stanisława Badeniego, a także w wileńskim "Słowie" Stanisława Cata-Mackiewicza.
Tymczasem młoda endecja podejmowała próby stworzenia jakiegoś katolickiego wzorca, konkurencyjnego wobec komunizmu i liberalizmu, wedle którego miało nastąpić urządzenie kwestii ustrojowych i społeczno-gospodarczych. Ważne miejsce w tych wysiłkach zajmowały idee korporacyjne, które interpretowano w zgodzie ze wskazaniami nauki społecznej Kościoła. Skrajnym wyrazem tej tendencji było hasło katolickiego państwa narodu polskiego sformułowane przez Witolda Nowosada.
