Antoni Słonimski rozpoczął w "Polityce'' druk Alfabetu wspomnień. Pomysł niezły. Wspomnienia o ludziach w porządku alfabetycznym. Pierwszy odcinek dość lichy. To, co śmieszne, było już wykorzystywane przez autora wiele razy gdzie indziej. Sądy i oceny z przedwojennej kawiarni. Jeśli chodzi o reklamę własnej osoby - podobne do Wańkowicza.
Czytam teraz znakomitą książkę amerykańskiego pisarza Lawrence'a Durrella pod tytułem Justyna. Pożyczył mi Górzański. Trzeba trochę połatać braki w erudycji. Wspaniała opowieść o miłości. Kompozycja jeszcze kunsztowniejsza niż u Kuśniewicza, a kunsztowność jej mniej widoczna. I potężna siła emocji, bez czego nie może być wielkiej książki. To bardzo dobrze świadczy o Górzańskim, że podobają mu się takie książki. Poleciłem mu do przeczytania Króla Obojga Sycylii. Ciekaw jestem jego zdania.
Auderska opowiadała plotki. Wilhelmi ma być ministrem kultury. Wroński na miejsce Łukaszewicza. Łukaszewicz na miejsce Kępy. Kępa do NIK-u. Moczar do Bułgarii. I podobno odejść ma (?) Szydlak. Pierwsze i ostatnie byłoby najgorsze, lecz nie wydaje się prawdopodobne.
Napisałem pierwsze dwie strony. Tośka zdała arytmetykę. Gdyby nie drętwienie nóg, czułbym się dobrze. Od wczoraj szalona poprawa nastroju. Czy rzeczywiście dlatego, że zacząłem pisać?
