Poprawka nr 21 dotyczy części Zdrowie i polega na zwiększeniu o 25 mln zł wydatków przeznaczonych na staże i specjalizacje medyczne, co ma umożliwić kontynuację systemu specjalizacji lekarzy rodzinnych.
Poprawka nr 22 dotyczy budżetu Państwowej Agencji Atomistyki i zwiększa o 2 mln zł środki przeznaczone na dotacje na zadania w zakresie bezpiecznego wykorzystania energii atomowej.
Poprawka nr 15 zwiększa o 1 mln zł wydatki Kancelarii Senatu i zmniejsza o tę kwotę rezerwę celową przeznaczoną na koszty integracji z Unią Europejską. Zwiększenie budżetu Kancelarii Senatu jest spowodowane koniecznością sfinansowania wydatków związanych z przejęciem zarządu na nowej nieruchomości.
Poprawka nr 11 tworzy nową rezerwę celową – finansowanie wysokospecjalistycznych procedur medycznych z kwotą 25 mln zł. Utworzenie tej rezerwy zmniejsza kwotę wydatków przeznaczonych na dodatkową dotację dla Agencji Rynku Rolnego.
Poprawka nr 12 wyodrębnia w ramach rezerwy celowej przeznaczonej na budowę i modernizację dróg krajowych zadanie polegające na dofinansowaniu remontu wiaduktów na obszarze Warszawy.
Poprawka nr 6 zwiększa planowane przychody własne Funduszu Ubezpieczeń Społecznych o 100 mln zł, co umożliwia zmniejszenie o tę kwotę dotacji dla tego Funduszu i przeznaczenie jej na rezerwę celową na dofinansowanie zadań wynikających z kontraktów wojewódzkich, gwarantując jednocześnie 155 mln zł z tej rezerwy na metro warszawskie.
Poprawka nr 27 polega na „przesunięciu“, w ramach rezerwy celowej na zwalczanie chorób zakaźnych zwierząt, 45 mln 960 tys. zł z wydatków bieżących na dotacje i subwencje.
Poprawka nr 28 rozszerza zadanie określone w rezerwie celowej w poz. 45 na ośrodki wsparcia dla osób chorych psychicznie i jednocześnie zwiększa o 1 mln 200 tys. zł wydatki majątkowe kosztem dotacji i subwencji.
Poprawka nr 24 prowadzi do zwiększenia w części – Województwo pomorskie i Województwo warmińsko-mazurskie środków na budowę i utrzymanie urządzeń melioracji wodnych o 17 mln 200 tys. zł. Środki te mają być wykorzystane na poprawę stanu technicznego urządzeń melioracji wodnych na Żuławach.
Kwota ta jest uzyskana kosztem zmniejszenia wydatków na usuwanie skutków powodzi i osuwisk.
