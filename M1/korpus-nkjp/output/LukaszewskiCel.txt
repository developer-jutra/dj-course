Eseje powstały w różnych momentach, są różnych rozmiarów, nie zostały zbudowane według tego samego schematu. Praca nad każdym trwała stosunkowo długo. Kiedy przystępowałem do redakcji tekstu, zawsze dysponowałem taką ilością materiałów, iż mogłyby stanowić podstawę do napisania książki. Zawsze jednak brakowało czasu na skonstruowanie czegoś obszerniejszego i trzeba było ograniczyć się do zwięzłego eseju. Każdy z nich jest odrębną całością. Razem stanowią rodzaj historii decydującego etapu integracji europejskiej.
Plan Monneta został przedłożony Schumanowi 28 kwietnia 1950 roku. Po zapoznaniu się z tekstem minister uznał, że wymaga on jeszcze pewnych zmian i retuszy. Jego współpracownicy przystąpili więc ze współpracownikami Monneta do rewizji tekstu, która zajęła im kilka następnych dni. Każde słowo było starannie ważone. Wersja, która w maju dotarła ostatecznie do wiadomości rządów i opinii publicznej, była dziewiątą z kolei.
Podobnie jak inne książki Ryszarda Coudenhove-Kalergi Pan-Europa przedstawia problemy polityczne w perspektywie tendencji i rytmów historii, a problemy Europy na tle procesów ogarniających całą ludzkość. Inspiracja i historyczne znaczenie tej książki pozwalają wybaczyć autorowi jedną czy drugą - pewnie wynikającą z pośpiechu - niezręczność ekspresji, jedno czy drugie zatarcie różnicy między życzeniami a rzeczywistością.
Tajne rozmowy na temat pokoju kompromisowego spełzły jednak na niczym. Wojna miała trwać do listopada 1918 roku i pochłonąć dalsze miliony istnień ludzkich. Monarchia Habsburgów została rozczłonkowana. Briand do końca życia nie przestał jednak myśleć o jej odbudowaniu pod postacią federacji państw naddunajskich. Obawiał się, że rozdrobnienie polityczne Europy wschodniej i południowo-wschodniej doprowadzi wcześniej czy później do opanowania jej przez imperializm niemiecki albo rosyjski.
W Luksemburgu, siedzibie władz EWWS, Monnet steruje działalnością stosunkowo niewielkiej administracji europejskiej, której kwalifikacje, entuzjazm, rytm pracy i zdolność innowacji przeszły do legendy i stały się wzorem do naśladowania dla administracji europejskich powstałych później. Jest szefem ekipy wyjątkowo wymagającym. Troszczy się nie tylko o ogólny kierunek prac, ale również o drugorzędne na pozór szczegóły. Powtarza, że suma tych ostatnich tworzy obraz całości.
