- O kurwa! Jak ja za wami tęskniłam!
Wracam od niej przygnębiony. Czarne parasole. Krople deszczu w kałużach. Moje perspektywy dość ponure. No, ale dopóki nie prowadzi psich zaprzęgów... Franiu - mówię sobie jak komu dobremu - przyjrzyj się tymczasem bliżej temu Rodionowi Romanyczowi, ćwicz wytrwale na orankach, bądź chłopcem praktycznym i rozgarniętym.
Relacjonując to memu bratu, opuszczam różne własne domniemania, czy ów motyw jazdy na trasie z Bordeaux do Paryża, powtarzający się wiecznie w szczególikach, nie jest aby metaforycznym odpowiednikiem pewnych istotnych zdarzeń na jawie. Nie będzie mi Prosiaczek wchodził w duszę buciorami.
Tylko mała chwila przerwy. Taka, jaka potrzebna jest bratu nad krzyżówką przy pytaniu "ostatnia faza baroku" na sześć liter. Olśnienie. Rozwiązał.
Już nie znajduje pretekstów, aby oglądać się do tylu na dziewczynę i jej psa. Moja ciemna duma milczenia. I to dodatkowe okrucieństwo: nie jestem na właściwym miejscu, zawsze, w całym życiu. Ani w kolejce. Niestety. Ponura diagnoza mojej sytuacji. Postaci dość dziwacznej. Uwikłanej w niepojęte tajemnice innych. Kim i po co jestem? Musiała być jakaś przyczyna, że ja, atom, zaistniałem w kosmosie. Banalne igrce lędźwi?
- A ty, jak ci na imię, klawy jesteś!
A więc zauważyła. Fakt. Jestem drobny. Przy nim jak Dawid przy Goliacie. Moje ciężkie milczenie.
- Rodzina - dopiero teraz objaśnia Prosiaczek.
- Masz miłego brata - ona do mnie. Ja bełkocący, ciężki, krtań ściśnięta:
- To nie tak, Księżniczko. To mój brat ma wspaniałego brata, a poza tym: małe jest piękne.
Chata jak trzeba. Abakany. Abakany z czasów, gdy Mistrzyni tkała, nie robiła jeszcze sztuki ze słupów telegraficznych. Sofa przy kominku. Sofa monstrum domowej przytulności. Tamże rozparci, na pełnym luzie, już w koszulach rozpiętych do pępków - gospodarz i Dominik. Cały bar. Tatuś zostawił dużo trunków. Kostki lodu pobrzękują w szklanicach niczym sygnaturki wiejskich kościółków. Przyjaciele nieco spici, ale jeszcze pieprzą górnolotnie. Sporządzając mi drinka, Pućka kończy wcześniej rozpoczętą kwestię.
