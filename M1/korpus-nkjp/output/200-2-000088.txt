Maciura i Olek. Z żadnym z nich nie byłem blisko. Obaj byli wysocy, zwaliści, misiowato potężni. Może śmierć zabiera właśnie takich. Olek i Maciura. Już zdążyli się rozłożyć, ich wielkie ciała zgniły, trupi odór wypełnił trumny, mięso odpadło od grubokościstych szkieletów, mocnych kości udowych, szerokich miednic, dużych czaszek.
Zdarza się, napisałby w tym miejscu Kurt Vonnegut.
Dżabie odbiło się walerianą.
Milczącemu urodziła się córka.
Kudłatemu znowu coś popieprzyło się w obliczeniach finansowych.
Szamanowi zrobiło się niedobrze.
Matka poczuł jak zżera go jakiś nowotwór. Postanowił go szybko zlokalizować. Ilość plam pulsujących w jego oczach mnożyła się w zastraszającym tempie.
Otwierały się przed nami największe tajemnice wszechświata. Spod wody wyłaniały się nowe kontynenty.
Dżabie chrupnęło w kościach.
Kurwa, puść wreszcie "I wanna be adored" mówię do Runia, który zmienia Bustersów na Specialsów albo na odwrót. Nie wiem gdzie to jest, kaseta mi zginęła, mówi jakby właśnie gdzieś wcięło walizeczkę z pierwszą pomocą albo zginęły ostatnie naboje.
Nacierają na nas wrogie czołgi.
