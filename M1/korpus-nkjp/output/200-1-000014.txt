Ludzie żyją godnie i bez szaleństw – tak mówiła matka.
Nie, nie. Odpowiedział sobie w myśli na niezadane pytanie: czy chcę żyć godnie i bez szaleństw? Nie, nie. Wolę być zdziczałym psem bez pana, szarpać zębami inne psy, gryźć, walczyć, dopadać suki.
Był obrażony, nie rozumiał, o co chodzi, przynosił przecież z własnej woli najlepsze, najdelikatniejsze kęsy, a spotkała go za to taka niesprawiedliwość. Nigdy się nie rozumieli. Owszem, dostawał jeść w swojej misce, ale przecież jedzenie nie było najważniejsze, mógł zdobyć je sam.
Ludzie dawno przestali liczyć się w jej uczuciach. Taniec i słońce to były dwie rzeczy, które kochała. Taniec był zawsze tym samym. Wtedy gdy tańczyła na scenie, kiedy kłaniała się nisko, coraz niżej pod ciężarem nasilających się braw, i teraz przed srebrnymi lustrami ustawionymi w taki sposób, że czyniły z niej balet starych kobiet.
Teraz, po dwudziestu bez mała latach, wszedł znów na tę samą klatkę schodową. Stał tak długo, dopóki jego oczy nie przyzwyczaiły się do ciemności. Dotknął drewnianej poręczy. Była sucha i śliska. Powoli jak medium wchodził na pierwsze piętro. Próchno schodów skrzypiało znacznie bardziej niż wtedy, mimo że starał się stąpać równie lekko.
Te dwa epizody, oba w słońcu, były początkiem i końcem. Znów to samo. Znów początek i koniec. Te mikropoczątki i końce stanowią strukturę wielkiego początku i końca, mieszczą się w nim od: urodził się, do: umarł, a on jest takim samym początkiem i końcem czegoś większego, czym dla niego był epizod z psem. Pies jest jego epizodem, on jest epizodem kraju, kraj epizodem świata, a świat kosmosu. I na tym nie koniec, to pewne.
Poczuł to, co powinien. Kochał tę kobietę jak nikogo do tej pory. Czuł zapach wanilii, którym nasycony był jej biały fartuch; zapach trochę zwietrzały, ale wyraźny.
Poruszał rytmicznie kolanami, unosząc lekko siedzącą na nich kobietę. Wymykała mu się, a potem znów przyciskała do niego.
