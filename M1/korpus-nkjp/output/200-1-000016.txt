Była już głęboka noc, kiedy zza kotary, przytrzymanej przez Armanda, wyszedł Grzegorz, dźwigając ciężką tacę. Stał na niej w obłoczku ostrej woni zwyczajny, gliniany garnek z żurem, w którym pływały kawałki kiełbasy, obok niego półmisek brązowozłocistego bigosu, świecącego od tłuszczu, parujące zrazy, napęczniałe gryczaną kaszą, i duża butelka z niebieskiego szkła, zatknięta krzywym korkiem.
Posłusznie zajął miejsce i z bliska patrzył na kosmyki brudnobiałych włosów, wymykające się spod nocnego czepca. W fałdach zmarszczek, w jamach zapadniętych oczu zaległy głębokie cienie, czyniąc z tej pięknej niegdyś twarzy przeraźliwą maskę, kontrastując z półprzejrzystą, pokrytą brunatnymi skazami skórą policzków. Jak można aż tak się zmienić w ciągu paru tygodni, Boże mój! – przemknęło mu przez myśl.
Wrócił do apartamentu. Czuł jeszcze w powietrzu jej obecność, czuł zapach, którego nie potrafił nazwać, zapach Virny, taki sam jak w Wenecji. Dotknął wilgotnego ręcznika w łazience, pogładził mięsistą połę szlafroka, powąchał mydło w cedrowej kasetce.
Potem usiadł na brzegu łóżka i ukrył twarz w dłoniach.
Otrząsnął się już po chwili, zmienił ubranie, łyknął odrobinę martella z płaskiej podróżnej butelki. Zbliżała się godzina bankietu, trzeba było zejść na dół.
Wprowadziła go do pokoju "bazaltowego", przekręciła kontakt. W "Villa Eucalipti", w przeciwieństwie do domu Ostrogskiego, założono już elektryczność i jaskrawa, ordynarna pożoga zalała nieprzytulne wnętrze. U siebie pozwolił zainstalować to modne urządzenie jedynie w kuchni i w wozowni.
Po kwadransie poproszono go na górę. Mała lampka rozpraszała mrok, rzucając nikłe światło na błękitną tapetę. Pod uniesionymi zasłonami rozległego łoża z trudem udało mu się dostrzec ginącą w powodzi koronek, pomarszczoną twarz pani Lamaire.
