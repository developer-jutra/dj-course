Rok 1938 był ostatnim pełnym rokiem dzierżawy domeny państwowej w Jerce. Wańkowicze wrośli już w tutejszy teren i próbowali się utrzymać. Ale nic nie można było poradzić, termin okazał się niepodważalny. Ale nim opuszczą Jerkę, czeka ich radosne wydarzenie: Hania zaręcza się z Krzysztofem Morawskim, dziedzicem Turwi. Majątek ten przekazała mu Tekla Chłapowska (ciocia Uja), wdowa po Zygmuncie, który był bratem matki Krzysztofa.
Roman, Rom– urodzony w styczniu 1920 roku - podobny do ojca, wesoły, prostolinijny. I chyba bardzo dobry. Na dziecinnych fotografiach najczęściej jest w towarzystwie ukochanych piesków. Przekazana nam została legenda, że jeden z nich, odpowiednio przez Roma podduszony, potrafił powiedzieć “mama”.
Dom był szeroko otwarty dla gości, zwłaszcza uchodźców z Kresów. “Staraliśmy się stworzyć dom nie tylko dla siebie i dzieci, ale także dla bliższej i dalszej rodziny rozproszonej na skutek wojny i wygnania po całej Polsce, by mieli w nas – w punkcie stałym – oparcie”. Nic dziwnego, że Aniela Chłapowska, zapraszając Wańkowiczów na święta, musiała przyjąć 15 osób.
