"Cześć, tu Tosia. Ważę trzy kilo, mam cztery włosy i fajnych rodziców. Mama ma piękne oczy, a tata duży nos... " - Leżę w łóżku i wymyślam, jakiego SMS-a wyślę do znajomych zaraz po urodzeniu Tosi.
"Cześć, Edziu. Już niedługo będziemy się razem bawić. Moi rodzice są fajni, a Twoi?" - to kolejna wersja.
Aż pęcznieję z dumy. I bawię się obrączką.
Dzień sześćdziesiąty czwarty [6 marca - poniedziałek] Jedziemy do Zakopanego.
Aga cały czas pyta, czy nie będę się nudził. Bo ona przecież w ciąży i nie może jeździć na nartach.
Zamawiam śledzia i zupę borowikową i na chwilę mi przechodzi. Zjadam i znów postanawiam wyjaśnić sprawę. Mówię o tym, że uzależniłem się od pracy, że czuję się gorszy od tych wszystkich narciarzy, sportowców, spokojnych, opalonych i pewnych siebie.
Aga słucha.
Potem mówię, że nie wiem, dlaczego tak się dzieje. I czuję się zagubiony. Ale nie mogę przestać mówić.
Tłumaczę znowu, że miała o siebie dbać, miała się o siebie troszczyć, a przesadza z tą pracą. I czuję, jakbym grochem o ścianę rzucał.
Biorę torbę i wychodzę. Idę na przystanek autobusowy. I nagle zdaję sobie sprawę, że zachowałem się jak ostatni głupek. Poniosło mnie i teraz stoję o ósmej na przystanku, głodny, nieumyty i jadę do pracy, do której zwykle chodzę na dziesiątą.
Przez chwilę rozglądam się w poszukiwaniu kogoś, kto gada przez telefon. Jakbym znalazł, to chybabym zarekwirował. Ale nie widzę, więc wpadam na pomysł, by zresetować swój telefon. Wyłączam go, a potem włączam. Pojawia się zasięg. Wybieram numer. Tiii, tiii, tiii...
Zawsze jak robiło się ciepło, to gdzieś wyjeżdżaliśmy. Albo przynajmniej mieliśmy taki zamiar. A teraz, przez tę ciążę, jesteśmy uziemieni. Potem urodzi się dziecko i znów tak z rok nie będzie można się ruszyć. To znaczy nigdzie daleko. I oczywiście nie ma sprawy, oczywiście fajnie, że dziecko, ale czasem robi się żal. A jak się robi żal, to pojawiają się marzenia.
Ale najbardziej cieszę się z tego, że Aga mnie nie ustawia. Wierzy, że zrobię to, co mam do zrobienia, najlepiej jak będę potrafił. I to jest dla mnie ważne!
I mimo że Jantar właśnie śpiewa: "Nic nie może przecież wiecznie trwać", myślę, że się myli!
A po meczu na kebab.
A po kebabie wracam do domu.
Leżymy na łóżku i oglądamy film. Trochę głupi. O dziewczynach, co je matka uwięziła w domu, a one na znak protestu, albo z jakiegoś innego powodu, zaczynają się wieszać.
Kładę się na łóżku i nic mi się nie chce. Agnieszce wręcz przeciwnie. Żwawa i wesoła. Pyta, czy brzuch jej się powiększył, bo co do piersi nie ma wątpliwości. Urosły ogromnie. I bardzo piękne się zrobiły. To znaczy zawsze takie były, ale teraz są jakby cięższe i bardziej krągłe. Bardzo to podniecające.
Potem nie chce mi się sprzątać łazienki.
