– Dlaczego ja? Dlaczego ja? – Pindel był uparty.
– Bo ja wiem? – Monte Cassino rozłożył bezradnie ręce. – Tyle głów rozłupaliśmy przed twoją... Ho, ho!... – rozmarzył się na samo wspomnienie.
– To ja nie pierwszy? – zawołał Pindel.
– A co myślisz?! – fuknął Monte Cassino. – Ale albo trafiał się cwaniak i nie mogliśmy go podejść, albo nieborak ze słabą główką.
– A to kto? – wskazał na Kolumba, który słuchał piąte przez dziesiąte, poddany głaskaniu Żyrardynki. – Z tym nie piłem, nie znam. Nowy. Mam rację?
– Kolumb, zeszłej śliwkowiśni przybył – oznajmił od niechcenia Rysio i czknął. – Ale skończ już. Chcesz pić, to pij, nikt ci nie broni, tylko już siedź cicho.
– Kokonica. Świruska. Idiotka.
– Motylica. Szajbuska. Kretynka.
Tragarze gadają głośno, otwarcie i obgryzają smoliste od papierosów paznokcie.
– O dzieciach słyszałeś?
– Płynie ogromny transport z demograficznym wyżem. Oj, zmieni się nasza wyspa.
– Mumifikatorzy będą się mieli z pyszna.
– Myślą, że to bujda na skrzypiących resorach, jak w naszych wózkach.
– Za późno... Za późno.
W twarzy Che tkwiła trudno uchwytna skaza. Dopiero teraz znalazł przyczynę – tęczówka oczu pozbawiona była pigmentu. Oczy sprawiały niezdrowe wrażenie przezroczystości wokół czarnych źrenic. Kusiły, by zajrzeć do środka. Kolumb wzdrygnął się. Nie czekając na kolejną zachętę, otworzył furtkę.
– Grzeczny dziadzio. – Che obrzucił go pustym spojrzeniem tęczówki. – Ładnie żeście się wjebali – trzasnął furtką i odszedł, ścinając głowy łopianowym rzepom.
– Kochasz kogoś? – usłyszał ostry niczym brzytwa głos Lisiego Kołnierza.
– Tylko dawno umarłych – wyszeptał, czując, że tonie, lecz chwycić się tego głosu nie może, musi wyznać wszystko, co od dawna kołatało się w głowie.
– Stare wyrazy żyją?
– Zagryzł je język, lecz są mi potrzebne.
– A nowe wyrazy?
– Dławię się nimi i obrastam jak tłuszczem.
Jeszcze przez chwilę starcy przytrzymywali  Pindla niczym zarżniętego wieprzka, niepewni, czy przypadkiem zwierzę nie dźgnie racicami, nie zerwie się i nie zacznie ganiać po obejściu.
– No, i po herbacie. Oddycha? – spytała Lisi  Kołnierz.
– Ledwo, ledwo – oznajmił Rambo Złoty Ząb.
– Słyszałem o dzieciach, ale lepiej uzbroić się  w cierpliwość. Zobaczymy, co zwiozą nam do młodni.  A tragarzy nie słuchaj. Ileż to razy wszczynali alarm. Nam, mumifikatorom, nie godzi się z nimi zadawać. Pozłotko ty moje, to poniżej pewnego poziomu. Pamiętaj, należysz do wyższej klasy wyspiarskiej. Po prostu nie wypada – poradził z dumą arystokraty, dla którego błękitna krew była ważniejsza od szlachetnych, lecz niestosownych kaprysów egalitaryzmu.
– Przekażcie sobie znak pokoju – nakazał i odwrócił się w stronę tabernakulum. Jedno ucho kopnął niechcący w kąt.
Staruszkowie skwapliwie wyściskali Pindla, a on stał oszołomiony. Dopiero gdy usiedli na swoich miejscach, bąknął:
– Pokój wam wszystkim... w ucho...
