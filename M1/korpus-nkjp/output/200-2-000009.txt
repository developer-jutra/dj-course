- Tak, tak - powiedział trochę bez sensu, bo go nagle osaczyła pamięć. Miewał takie chwile zapaści, tajemnicze i bolesne, kiedy bez żadnej przyczyny tracił na moment kontakt z rzeczywistością, oddalał się od niej, wciągnięty w wir swojej przeszłości.
Jego matka, stara Szwarcblatowa, mówiła często:
- Jesteś chory, jesteś strasznie chory.
I Trojan to samo pomyślał, bo mu w cholewach błysnęła iskierka strachu, niepewności, jakieś płowe, tygrysie spojrzenie.
Czarnocki przez chwilę poczuł słabość, leciutki zawrót głowy. "Nie bój się" - powiedział sobie. - "Nic takiego jeszcze się nie dzieje."
Ale wiedział, że niebawem zacznie się dziać.
