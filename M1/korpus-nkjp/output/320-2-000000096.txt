Już za czasów Piotra powstała tajna policja polityczna, której kierownictwo sprawował tzw. Preobrażeński prikaz (nazwa od ulubionej podmoskiewskiej rezydencji cara). Przyjmował on i sprawdzał relacje szpiegów i donosicieli, zajmował się też badaniem - tymi właśnie metodami - opinii publicznej. Donosiciele byli hojnie wynagradzani, często znaczną częścią majątku ofiary. Po krótkotrwałej likwidacji Prikazu za Piotra II, odrodził się on już za panowania Anny pod nazwą Tajnej Kancelarii Śledczej.
Wiek XII przyniósł kompletne rozbicie polityczne Rusi Kijowskiej. Rurykowicze, przenoszący się dawniej z jednej dzielnicy do drugiej, "awansujący" z biedniejszej na bogatszą, ustabilizowali się, ale jednocześnie uzależnili od lokalnych grup możnowładztwa (bojarów) i kupiectwa. Stali się więc wyrazicielami interesów dzielnicowych, zapominając o całości. Nie wahali się sprowadzać sąsiadów, nawet pogan-koczowników, przeciw krewniakom, mimo że na podnoszące się w ówczesnej literaturze i publicystyce głosy przestrogi wzywały do obrony "ziemi ruskiej".
Najbardziej dotkliwe były najazdy tureckich Połowców, którzy, pustosząc ziemie na południe od Kijowa i nieustannie zagrażając samej stolicy, doprowadzili do wyludnienia dawnych polańskich terenów osadniczych. Stepowa granica Rusi zaczęła przesuwać się na północ, a ludność tych obszarów wędrowała na północ lub zachód, szukając nowych, spokojniejszych siedzib. Książęta kijowscy tracili podstawy gospodarcze swej pozycji politycznej.
