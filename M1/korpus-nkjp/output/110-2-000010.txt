Ameryka jest najpotężniejszym supermocarstwem świata i może odprężać swoje stosunki z Rosją czy z Chinami, ponieważ z zewnątrz Stanom Zjednoczonym nic nie zagraża i   de facto   nic nie może zagrozić. Gdyby Pekin czy Moskwa targnęły się na Stany Zjednoczone, podpisałyby swoją własną metrykę zgonu.
4. Przełom realizuje się przed naszymi oczyma. Być może, że proces ten trwać będzie lata, być może przesilenie przybierze formę światowego konfliktu zbrojnego, być może już niebawem zajdą wydarzenia, których nikt z nas nie przewiduje.
Nasi politycy nie dostrzegają Przełomu. Czekają.   Historia to jest gościniec o ruchu jednokierunkowym — wyłącznie naprzód! Wyczekiwanie „chwili dziejowej” nie jest ani pielęgnowaniem „wielkości”, ani nie jest równoznaczne z prowadzeniem „niezależnej” polityki.
Polscy i czechosłowaccy antystalinowcy winni szukać porozumienia tylko w najszerszej, lecz i zasadniczej płaszczyźnie. Istotny jest tylko jeden punkt, to znaczy odrzucenie stalinizmu (totalizmu) i zaangażowanie się po stronie komunizmu z ludzkim obliczem.
Różnorodność jest do osiągnięcia tylko poprzez jedność. Inaczej mówiąc, Polacy i Czechosłowacy będą mogli realizować i obronić swoje indywidualne modele socjalizmu wówczas — gdy w przedstawionych punktach będą zgodni i gotowi do solidarnej akcji.
Dlatego, w moim zrozumieniu, należy sprawę postawić następująco: Polak, który w szeregach Sił Zbrojnych Narodów Zjednoczonych walczy już dziś przeciw komunistom, realizuje w pełni obowiązek, który ciąży na nas wszystkich. Albowiem — choć nie w pełni w polskim mundurze — walczy z bronią w ręku przeciw śmiertelnemu wrogowi Polski.
Polacy zarówno w kraju, jak i na emigracji wykazują zdumiewający talent łączenia sentymentalnego patriotyzmu z całkowitą pogardą dla geopolityki i dla geoideologii. Kochamy Polskę, lecz fakty składające się na polską rzeczywistość działają nam na nerwy.
Gdyby Polacy byli w pełni świadomi swojej sytuacji geopolitycznej i geoideologicznej, zdawaliby sobie sprawę z tego, że ewolucja komunizmu jest zagadnieniem dotyczącym nas wszystkich, bez względu na indywidualne zapatrywania i poglądy polityczne.
Patriotyzm polski utracił aktywność. Jeden z naszych korespondentów wysuwa pogląd, że w obecnej sytuacji bierność, apatia, „tumiwisizm” — są postawą niepatriotyczną, choć powszechną.
Załamała się tradycja zbiorowych wystąpień i manifestacji. Akcja zbiorowa — podjęta w bezwzględnie słusznej sprawie — choć pociągnęłaby za sobą pewne ofiary (aresztowania, utratę posady), przywróciłaby społeczeństwu wiarę we własne siły. Akcje tego typu podejmowane samorzutnie w roku 1956 przyniosły cenne zdobycze.
