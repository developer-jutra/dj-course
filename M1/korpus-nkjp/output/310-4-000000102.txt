Wieczorem mój odczyt o Belgii, bardzo udany. Potem poszliśmy na drugi odczyt księdza Jakubisiaka, który bardzo kiepsko wypadł, tak że żałowaliśmy popsutego wrażenia po pierwszym. Potem z Zońką Poniatowską, Rettingerami i panią Hoffmanową u Lourse'a (odczyt był w uniwersytecie) na herbacie z tartinkami i pączkami, przeze mnie ex re otrzymanego za odczyt honorarium fundowanymi.
Na obiedzie byli Józewscy. Dowiedziałam się jeszcze paru szczegółów o śmierci Jerzego Cz. Umarł 16 stycznia (nie w grudniu) w Warszawie w szpitalu elżbietanek. Pochowany w Jaworzu cichym tajnym pogrzebem, jakim czasem chowają zmarłych w zakładach leczniczych. Umierał w ciężkich męczarniach.
