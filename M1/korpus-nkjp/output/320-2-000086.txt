Nietrudno docenić naukowe znaczenie reformy, trudniej natomiast zdać sobie sprawę z przewrotu w umysłach ludzi. Reforma kalendarza wywoływała bunty - ludziom zdawało się, że odebrano im 10 dni życia. Równie trudno było pojąć, że Chrystus urodził się dziesięć dni wcześniej niż sądzono. Można bowiem łatwo przystać na wcześniejsze obchodzenie pamiątki Narodzenia, ale nie na zmianę daty obecnego w czasie sakralnym faktu.
Worek Judaszów jest swoistą encyklopedią zła - zbrodni, występku, nieprawości. Jeśli jeszcze raz można użyć określenia summa - to jest to summa doświadczeń lubelskiego rajcy, ławnika, burmistrza, rejestr zarówno przestępstw, które przychodziło mu sądzić, jak i społecznych niesprawiedliwości, które dotykały dumę mieszczańskiego dostojnika.
