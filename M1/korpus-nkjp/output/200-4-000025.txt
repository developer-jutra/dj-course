– Nie, proszę pana, nie sądzę. Nie wyglądają na Żydów.
Dyplomata jednak dyskretnie popatrzył zza firanek na niefortunnych ochotników i potwierdził zdanie Andrzeja.
– Rzeczywiście, cóż, bardzo mi przykro...
Tak więc Andrzej też ocenił, że bez mocnych papierów, na sam wygląd, trudno mi będzie zostać Żydówką.
– To od strony męskiej, a od żeńskiej?
– Pewnie, że Magdalena. Pierwsza przyszła do grobu Chrystusa i dlatego została patronką pielgrzymów do Ziemi Świętej. Jedni pielgrzymowali przez morza jak rycerze wypraw krzyżowych, templariusze, szpitalnicy. Inni pielgrzymowali w gotyckich katedrach wzdłuż posadzkowych labiryntów – jak robili to średniowieczni masoni.
– W Odeonie grają ten film, o którym opowiadają wszyscy Polacy. Le Complot – „Zabić księdza”. Musimy to zobaczyć.
– Rastman, widziałam ten film dwa razy, idź sam.
– Co? Sam? Już nie pamiętasz, kto ci tłumaczył wszystkie programy z Afganistanu, jakie to miasto i jaki oddział mudżahedinów. A gdzie przyjaźń polsko-afgańska? Płacę za twój bilet, idziemy.
