Spór o naturę władzy wydaje się dziś jednym z naszych najważniejszych sporów. Pozornie jest to spór polityczny - spór o to, kto i dlaczego ma prawo władania tu i teraz innym człowiekiem. Jest to jednak również spór o moralne racje władania i o jego religijne, czyli ostateczne, cele.
Ricoeur dokonał ogromnego dzieła: odzyskał dla poważnej, naukowej refleksji mitologię ludzkości. "Mit" przestał już znaczyć tyle co "baśń", "legenda", "przesąd". Mit ma swą prawdę, do której możemy dotrzeć dzięki hermeneutyce. Od czasu Ricoeur'a stwierdzenie, że Biblia przynależy do "wielkiej mitologii ludzkości", nie oznacza poniżenia lecz wywyższenie.
Czy Kościół trwa zatem w bezruchu na starym polu bitwy, czy poczynił już istotne kroki w kierunku jego zagospodarowania? Odpowiedź, jaka się rysuje z książki Gowina, brzmi w zasadzie pozytywnie. Mimo wielu zawirowań, rysuje się dość wyraźny nurt podstawowy: ewangelizacja wedle potrzeb człowieka wyzwolonego i zadań, przed jakimi stoi ludzka wolność.
Książka Jarosławia Gowina przychodzi w samą porę: jest podsumowaniem przeszłości i punktem wyjścia do pogłębionej refleksji nad jutrem.
Książka Jarosława Gowina nie szczędzi gorzkich słów wszystkim stronom. Jeśli dostaje się niektórym ludziom Kościoła za nierozumienie świata, to dostaje się również "światu" za nierozumienie Kościoła. Nikt nie powinien mieć za złe autorowi, że mówi, co myśli. Gowin myśli niezależnie. Każdy sąd rzetelnie dokumentuje. Dokumentacja ta z góry obezwładnia krytykę.
Oczywiście, stopień przeżywania religii był rozmaity - płytszy lub głębszy. Zawsze jednak religia uprzytomniała ludziom, że nieopodal Kołymy jest możliwy zupełnie inny świat. A to "nieopodal" znaczyło: w nich. Gdzie było zagrożenie, rósł też ratunek; ratunkiem człowieka był człowiek. W końcu to człowiek przezwyciężył Kołymę. I tej prostej oczywistości nie wolno nam dziś zaprzepaścić.
