Olga zmięła kwitek i zadowolona z siebie, wrzuciła go do filiżanki po kawie. Wzięła do ust kęs szarlotki. - Dobra - związała zerwaną przez opowieść nitkę kalorii - wyjątkowo dziś smaczna.
Poprosiła, za moją namową, o drugą szarlotkę i wypiliśmy po kubku cytrynowej herbaty, by nieść przez chwilę jej ciepło w drodze powrotnej do naszej graciarni.
Pociągnąłem długi, zbyt długi łyk, który zmroził mi gardło. Przed oknem przejechał pierwszy nocny autobus, ostatnie dziś dwa psy sikały na trawniku, ich właściciele wpatrywali się w oświetloną witrynę Rimini z obojętną twarzą. Wysączyliśmy w milczeniu rude smugi, kelner bez pytania postawił przed nami już trzecie szklaneczki.
"Powierzchnia Ziemi nabrałaby zupełnie innego wyglądu, gdyby w architekturze szkło zastąpiło cegłę.
Byłoby tak, jakby Ziemia przywdziała strój z brylantów i emalii.
Strój o niewyobrażalnej wspaniałości.
Wszędzie rozciągałyby się przed nami cuda większe niż w ogrodach Tysiąca i jednej nocy.
Najważniejsze zdanie Dominguina dotyczy, co nie dziwi, nierozłącznej pary: corridy i śmierci. Wielu innych przed nim i po nim o śmierci po południu mówiło, lecz Dominguín dotknął sedna: "Jestem przekonany, że śmierć jest kwadratowym metrem, który kręci się po arenie. Toreador wie, że nie może weń wkroczyć w chwili, gdy byk szarżuje. Ale nie wie, gdzie ten metr kwadratowy się znajduje".
Przy tej okazji, trzy domy i Warbud (czy może J.W. Construction lub Budimex), muszę wspomnieć o bodaj najważniejszym dla teoretyków architektury tekście dotyczącym przejrzystości. Tekst wyszedł spod srebrzystych parkerów Colina Rowe'a i Roberta Slutzky'ego. Zatytułowany jest Przezroczystość rzeczywista i przezroczystość wirtualna i samym tytułowym zestawieniem wyjaśnia ten drugi, trudniejszy do dostrzeżenia, wymiar szklanej architektury - niewidoczny dosłownie, na pierwszy rzut oka.
Nie było jej zawsze, czaiła się po swej stronie, by niespodziewanie wybuchnąć, ujawnić jako ruchome niczym piaski miejsce i wciągnąć w siebie. Miała tu swe media, tajemnych pośredników, ukrytych wysłanników, którzy niespodziewanie przywoływali ją, wypuszczali z siebie, wyczarowywali spod stert rzeczy, przygotowywali dla niej miejsce. Na przykład pewnego dnia, gdy wróciwszy z cmentarza w Port-Bau, słuchaliśmy bandoneonu.
