Wszystko to rośnie na szungitowej glebie (o szungicie innym razem napiszę) podkarmianej dwa razy w roku gnojówką z końskiego nawozu i sfermentowanego mlecza, którą się wystaje niczym ormiański koniak - bez grama chemii. Żadnych pestycydów, żadnych jadów. To naturalna, zdrowa żywność w pełnym tego słowa znaczeniu.
Słowem - nieźle tu żywiemy.
W oddali moskiewski chram Chrystusa Zbawiciela. Na pierwszy plan wjeżdża długa, biała limuzyna. Otwierają się tylne drzwi. Z wnętrza auta poświata. Z poświaty wysuwa się bosa noga w drogim sandale i zawisa nad asfaltem. Na oparciu drzwi ręka. Twarzy nie widać. Jeno auto, poświata, ręka i noga w sandale. I slogan: "Solidny Pan dla Solidnych panów".
Zapewne nazwisko niejednego znajomka znalazłbym na Bronkowej liście. I cóż z tego? Wczorajsze minęło i nie wróci, a dzisiaj mnie to ni ziębi, ni grzeje. Raczej bawi ta papierowa kazuistyka: kto na ile się skurwił? Dzielenie donosicieli na tych, którzy donosili za pieniądze, i na tych, którzy robili to ze strachu, nie zmienia sedna sprawy - i jedni, i drudzy dawali dupy. Nawet jeśli robili to tylko ustnie.
Tymczasem minęły lata i wiele zatarło się w mej pamięci - coś widzę tak, a coś inaczej, indziej żyjąc i z innej perspektywy patrząc. Dlatego piszę dziennik, nie wspomnienia, i nawet jeśli wracam w nim do zdarzeń dawno byłych, to wcale nie po to, aby je odtworzyć z dokładnością zdjęcia, ale by utrwalić to, co się ostało w mojej głowie - dziś.
