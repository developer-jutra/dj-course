Ojciec Joachim Badeni, dominikanin należący również do znanego i bogatego rodu hrabiowskiego, powiedział mi, że wojna, ogołacając go z majątku, uwolniła go jednocześnie od nerwicy materialnej, od nerwicy posiadania. Ojca Michała nie musiała uwalniać wojna. Sam wyrzekł się dobrowolnie wszelkich dóbr tego świata i nigdy tego nie żałował. Pozbył się balastu, nim ten balast odebrała mu zamieć historii.
Listy Katarzyny do św. Rajmunda robią na mnie duże wrażenie. Ona żąda od niego (ode mnie) wniknięcia w Ofiarę Pana Jezusa, w ofiarę straszną, krwawą: "Wykąp się we krwi! (VIII)". Łaskę mam przez Krew. Cena miłości to też Krew. Wiara prawdziwa żywa - też przez Krew. Grzech i wszelkie zaniedbania - to też cena Krwi.
"Dzisiaj rozpoczynam nowe życie" - zapisał w Tyńcu.
