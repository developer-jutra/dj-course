Słomy - ojciec przodem.
- Gdzie - zapytał po chwili. - Co ty mówisz?
Obejrzałem się. Nikogo nie było. Ale przecież stał pod olchami.
Jedną rękę trzymał na pniu. Gdzie się podział? Znów wytężyłem wzrok.
Tylko mgła, ciemne gałęzie.
- Podpłyń tam - poprosiłem. - Tu gdzie drzewa.
- Kamera, co nie? - zaśmiał się Kojak. Tamci dwaj stali pod gruszą.
Rozmawiali odwróceni plecami.
Ojciec zarzucił plecak na ramię. - Chodź, Antoni! - powiedział.
Ruszył w stronę brzegu.
- Dokąd, dokąd? - zainteresował się Kojak, ale nie zatrzymywał nas.
Zbiegliśmy ścieżką.
Po śniadaniu pobiegłem nad rzekę. Chwilę stałem na wysokiej skarpie, w miejscu, gdzie kończyła się ścieżka między jabłonkami. Roztaczał się stąd widok na dalekie pola, jakby widać było cały kraj. Za linią lasu błysnęła w słońcu blacha na wieży kościoła. Czułem ciepły wiatr na twarzy, wiejący znad tej dalekiej przestrzeni, od nieba z piętrzącymi się obłokami.
