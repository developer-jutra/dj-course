Mimo ciepłego dnia pani domu przyjęła ją otulona w brązowy blezer, spod ciemnej spódnicy wystawały chude łydki. Po paru minutach rozmowy zapytała:
– Your accent. Jesteś Brytyjką?
– Nie. – Przystupa się zaczerwieniła. – To David...
– Ach – straciła zainteresowanie pani domu, rodowita Angielka. – Chodź, pokażę ci, co jest do sprzątania.
– Kate zachorowała – przypomniała Charlotta i na chwilę zrobiło się cicho.
– Dajcie spokój, to tylko rak piersi! – roześmiała się z wysiłkiem Bywalczyni-Kate.
– Może i w tym roku pospacerujemy? Przecież jesteś już zdrowa. Let’s do something! – rzuciła Gun, dając jednocześnie znak Przystupie, by wycofała się spomiędzy pań.
Pan czytywał czasem artykuł po kolacji, kiedy przyzwoitość nie wymagała już od niego, by pisał teksty czy brzdąkał na gitarze, próbując komponować. „Dopóki zarabia, dopóty jest prawdziwym mężczyzną i może robić, co chce” – mawiała Matka Gwiazdy takim tonem, jakby nie rozumiała, co mówi. Czasem tak cytowała coś lub kogoś, a potem rozglądała się dokoła przytomniejącym wzrokiem medium po seansie z wirującym stolikiem.
– Gdzie one są? – zapytał.
Miał na sobie płaszcz, w jednej ręce trzymał teczkę, w drugiej pustą puszkę na drobniaki. Przystupa wzruszyła ramionami. Fin zrobił ruch, jakby chciał wejść do środka, ale tylko szerzej otworzył drzwi. Pirkka zadrżał pod wpływem przeciągu.
– Nie myj mu tyłka! – warknął Fin.
Wysiadła na zakręcie przed Hagen. Przeszła dołem koło stolarni i zadarła głowę – nad nią wznosiła się góra ognia. Może chciała wejść po niedawno zbudowanych drewnianych schodkach, stanąć za innymi, poszukać wzrokiem Ylvy; zamiast tego stała na dole, słuchając śpiewów i śmiechów dochodzących z góry, patrzyła, jak pióropusz ognia bucha w nocne niebo i odbija się w Järlasjön.
Przystupa otworzyła oczy. Nie wiedziała, jak długo Francuzka stała w progu. Pod jej nosem błyszczał pot, musiała biec, widocznie firma pilnująca mieszkania nie zawiadomiła jej o wyłączeniu alarmu.
– Co tu się dzieje? – Wycelowała kluczami w koronkową bieliznę.
Przystupa odstawiła szklankę po whisky i skuliła się w fotelu, pan Cox wyglądał, jakby się właśnie obudził.
– Nigdy nie poszłam na całość. – Zajrzała jej w oczy spłowiałym błękitem tęczówek. – Ale teraz chcę...
Przystupa usiłowała wyrwać rękę, ale Lekarka była zadziwiająco silna.
– Jesteś piękna – powiedziała starsza kobieta, oddychając ciężko. – Masz smukłe ciało, jasną skórę, drobne piersi i twarz... – Zamilkła, żeby nabrać powietrza, usta jej drżały. – Twoja twarz z profilu jest półksiężycem.
Jesienią do domu Gwiazdy zapukał mały człowiek. Miał przykrótki surdut i rozczłapane buty, nogi w iksa  i spojrzenie basseta. Zanim przedstawiono go Gwieździe, jakiś czas spędził w kuchni w towarzystwie jej matki  i Przystupy. To im pierwszym pokazał album ze zdjęciami, o którym mówił „my portfolio”. W pełnej charakteryzacji był Charliem Chaplinem.
Pan pił metodycznie, zawsze po kolacji, nigdy wcześniej. Nie docierał do sypialni, tylko zostawał w salonie, ale pewnego razu, gdy Przystupa odniosła naczynia po kolacji do kuchni, wyładowała zmywarkę, zrobiła nowy wsad, nasypała proszku, przetarła ścierką blaty w kuchni i poszła do swojego pokoju – Pan wtarabanił się za nią.
