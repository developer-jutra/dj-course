Beata nigdy nie zobaczyła swojego wydrukowanego Aniołka.
Lubiła pisać reportaże o tym, w co ludzie wierzą, jak się modlą i o co, jak myślą i czego pragną. Sporo pisała o hinduizmie, islamie, Trzecim Świecie. Opowiadała także o tych, którzy z Bogiem na ustach zabijają innych. Napisałaby więc z pewnością o Bali, co się stało w Kucie, tuż przy głównym deptaku. Akurat mieszkała (od dwóch dni) w hotelu nieopodal.
Niemłoda kobieta, pewnie mieszkanka wsi Aba, rozpoznała Czajkę i pokazała jej ręką, że powinna wejść do środka pałacu. Weszli całą trójką, na początku nieśmiało, powoli, z przekonaniem, że zostali dopuszczeni do królewskiej prywatności, że dostępują wyjątkowego zaszczytu, który ludziom przed bramą nie został podarowany. Ale nie. Na dziedzińcu stał taki sam kolorowy tłum, rozgadany, tutejsi, biali i Japończycy, wszyscy na coś czekali.
Czy ma listę wszystkich rannych przyjętych do szpitala? I do innych szpitali, których jest tutaj całkiem sporo. Nie ma.
Czy ma listę pacjentów ewakuowanych następnego dnia do Darwin w Australii? Nie ma.
Czy ma spis cudzoziemców przyjętych do tutejszych szpitali przed zamachem? Może Beata trafiła tu z całkiem innego powodu? Może wpadła pod samochód? Jeżdżą tu jak szaleni, bez żadnych reguł, i to jeszcze lewostronnie. I takiej listy nie ma.
