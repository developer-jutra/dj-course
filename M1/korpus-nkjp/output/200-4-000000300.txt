Zapanowała cisza, przede wszystkim ze zdumienia, że sędzia mógł znać imię skromnej krawcowej Sary Grünspan mieszkającej na Legionów przy Cmentarnej. Nie trzeba było długo czekać, aby znalazł się jakiś zuch, który pomyślał, że cud może dotyczyć także jego. Był pierwszy, bo kilku innych także otwierało usta.
Już nie patrząc na niego, sięgnęła do gumy majtek. Najpierw zobaczył pępek wielki niczym krater, tak wiele obiecujący, że chciałby zsunąć się w jego czeluść i ogrzać w jego cieple. Za chwilę jednak opadający jedwab odsłonił krzak gorejący, przy którym kędziory pach wydały się kępkami mchu zaledwie. Patrzył w niego w zachwyceniu, a potem przestał widzieć cokolwiek, bo zemdlał.
Wszyscy się obejrzeli, bo kobieta siedziała w ostatnim rzędzie. Teraz wstała, podpierając się kulą. Mogły być w tym samym wieku, jednak Regina nie dostrzegła w niej najmniejszych śladów urody czy choćby wdzięku. Jedyne, czego nie można jej było odmówić, to poczciwość twarzy.
Nie mogłem tego słuchać. Kompromitowali nie tylko siebie, ale i Polskę. I brał w tym udział funkcjonariusz państwowy. Choć majakiem byli, może nawet nieuleczalnym, zapragnąłem wyciągnąć szablę. Przed oczyma stanął mi obraz z domu dziadka Antoniego, przedstawiający księcia Józefa z dumną miną rzucającego się w nurty Elstery. Zrobiłem krok do przodu i pociągnąłem Dorę za sobą.
Mężczyzna z sumiastymi wąsami nazwany kawalerem wyraźnie się speszył. Długo szukał po kieszeniach, lecz wyjął z nich tylko zapałki. Pozostała jedna szansa na autograf. Marek skłonił się i wskazał dwie kobiety siedzące na korytarzu, a doktor pokiwał głową ze zrozumieniem. Pani o rudych włosach była bardzo mądra: kiedy dobiegał, już z pudełeczka wyłożonego ciemnozielonym aksamitem wyciągała pióro. Podała mu je otwarte i gotowe do pisania.
Widziała, że mówiąc to, jakby specjalnie zwracał się do Chai Buber z ławy przysięgłych, która przed wojną miała stragan na Wolborskiej i nie znała nie tylko tych, ale i wielu prostszych słów. Regina nie uznała tego za eleganckie ani tym bardziej śmieszne.
Tego już było za wiele nawet na malignę czy podwojony atak natręctw. Pierwsze, co pomyślałem, to czy Jurek na korytarzu zorientuje się, kto wchodzi. Zawsze powtarzał, że od dziecka chciał ją poznać. Szukał kobiet potężnych w każdej kategorii, także w sferze ducha. Na sali nie nastąpiło poruszenie, czemu trudno się dziwić, a ja obrażony bezczelnością swojej choroby wyszedłem, aby wreszcie stanowić o sobie.
Powoli wszedł na piętro. Wszystkie drzwi były tu białe, a spod łuszczącej się farby prześwitywał mahoń. Wreszcie znalazł zielone, o których mówił sędzia, także pomalowane niedokładnie. Złapał za klamkę. Gdyby go spytano, dlaczego jej nie nacisnął, miałby trudności z odpowiedzią. Może zniechęciły go słowa sędziego o niemożliwości ucieczki, a może tylko chciał dalej słuchać, co mówią dorośli. W każdym razie zawrócił bez pośpiechu.
Regina znała Wolickiego z widzenia, ale nawet jej przez myśl nie przeszło, że okaże się taki głupi. A przecież Chaim kazał mu dać kieliszek wódki, kiedy przyszedł w dzień po ich ślubie wstawić szybę w okno, bo było jej zimno.
Na szczęście fruwające popielniczki, wpadające potem w te same otwory w narożnikach stołu, zrobiły odpowiednie wrażenie, bo Chaim spuścił z tonu, co poznała po nisko opuszczonej głowie. Poczuła, że ktoś ją głaszcze po ręce, i zobaczyła Marka, który być może chciał w ten sposób dodać jej otuchy. Nie nakrzyczała więc na niego, że się oddalił bez pozwolenia.
Jak zwykle, kiedy wpadał w falset, uderzał laską o podłogę. Tym razem jednak robił to tak mocno, że pod stopami poczuła drżenie. Pamiętała, że na dźwięk tego przeraźliwego głosu ludzie chętnie schowaliby się pod ziemię, ale teraz ku swojemu zdziwieniu usłyszała na sali śmiech, i to wcale nie tłumiony. Sędzia także to zauważył.
Wreszcie szelesty pięknie go uśpiły i jakby na zawołanie przyśniło mu się zakole rzeki Rudki, gdzie był z rodzicami na wakacjach. Słońce, ciepły piasek i piegowate plecy Moniki Nonas, córki sąsiadów, sprawiły, że przyjął pocałunek w policzek jako rzecz przynależną ciepłu i słońcu. Tym bardziej nie mogło go obudzić ciche skrzypnięcie drzwi.
Prokurator był tak pewny swego, że kiedy usiadł, wyciągnął z kieszeni pilnik do paznokci i zaczął się nim bawić. Uznała to za niedopuszczalne i była ciekawa, czy sędzia to widzi. Jeśli nawet widział, to nie zwrócił prokuratorowi uwagi. Bornstein trzymał się za głowę, lecz zanim otworzył usta, przechadzał się chwilę między ludźmi, starając się zajrzeć w oczy najbliżej siedzącym.
W książce wykorzystano fragmenty Dziennika Sándora Máraiego w przekładzie Teresy Worowskiej (Warszawa 2004) oraz książki Żydzi i Niemcy Gershoma Sholema w przekładzie Marzeny Zawanowskiej i Adama Lipszyca (Sejny 2006).
Cytaty z dramatów Williama Shakespeara w przekładzie Józefa Paszkowskiego i Leona Ulricha na podstawie Dzieł dramatycznych (Warszawa 1973), w opracowaniu autora.
Wyszli na taras, po muzykach został tylko futerał na skrzypce, co znaczyłoby, że wyjeżdżali w pośpiechu. Gdyby nie to, że tym razem dostojny starzec dźwigał walizki, wszystko wyglądałoby tak samo jak podczas przyjazdu. Nawet wiatr zdawał się ten sam, bo podobnie wirowały w powietrzu resztki bawełny, a kartki z porzuconych kwitariuszy magazynowych wcale nie odfrunęły daleko.
Dałbym głowę, że wspominając dzieciństwo, zachlipał żałośnie, i tego już było za dużo. Przyjrzałem mu się uważnie. Buty miał stare, ale od Johna Lobba z St. James Street, do tego starannie wyczyszczone. Dobre zęby i zadbane dłonie. Oszukiwał więc, a garnitur magistrackiego urzędnika, ohydny krawat, a przede wszystkim słowa były przebraniem. Jednak po co zadawał sobie tyle trudu? Uśmiechnął się do moich myśli.
Regina po raz kolejny zastanowiła się, czy w razie czego znajdzie się na sali lekarz. Poszukała wzrokiem i z ulgą dostrzegła doktora Zachariasza, który miał nawet na szyi stetoskop. Nic dziwnego, bo jeśli dobrze pamiętała, zastrzelono go, kiedy badał pacjenta.
Tymczasem obrońca czytał dalej, a w miarę czytania sprawiał wrażenie, że sam przemawia na placu Strażackim. Dobrze znałem to przemówienie, więc gdyby w tym stanie umysłu było to możliwe, z chęcią bym się zdrzemnął, aby dać odpocząć głowie.
Regina z ciekawością słuchała czytającego z kartki Bornsteina. Nie znała tego przemówienia, a było w nim wszystko, co potrzebne do przekonania wszelkiej maści niedowiarków.
Od notariusza dzieliło ją kilka metrów, ale i tak dostrzegła, jak bardzo jest zaskoczony. Jednak już po chwili na jego twarzy pojawiło się coś w rodzaju ulgi, a do oczu napłynęły łzy. Nie mogła się mylić, bo odbite od łez światło dawało wyraźny błysk.
