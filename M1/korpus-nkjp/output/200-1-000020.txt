Generał Judenicz obejmuje dowództwo rosyjskiej Bałtyckiej Floty. Dowódcy i załogi Floty Bałtyckiej muszą niezwłocznie podporządkować się jego rozkazom.
Śmierć bolszewikom!
Niech żyje wyzwoleńcza Ochotnicza Rosyjska Armia!
Niech żyje generał Judenicz!
Niech żyje nasza Ojczyzna, Wielka Ruś!
Wzywamy marynarzy wszystkich załóg do rozprawienia się z zarazą bolszewicką we własnych szeregach.
Odpowiedział tak po raz pierwszy podczas tego wieczoru. Na pozdrowienia pijących z jednego kieliszka, a tylko tak tu się pijało: bądź zdrowy, pij na zdrowie... Saszka dotychczas nie odpowiadał. Teraz powiedział tak normalnie: “pij na zdrowie”, a potem sam wypił.
Wódka skłania do szczerości, otwartości, ale też usposabia do mówienia o rzeczach najważniejszych, których by się inaczej nie powiedziało. Pijanego, na dobrą sprawę, może rozumieć tylko inny napity. Dla trzeźwego jest to tylko bełkot.
Reszta nocy upłynęła przy ognisku, gasnącym z wolna, w miarę jak gasła ta melancholijna melodia o końcu świata.
Rano Saszka zapukał do drzwi. Pilnujący już go znali, więc mu nie przeszkadzali. Ilia jeszcze drzemał. Fiokła spała w sąsiednim pokoju. Saszka pogłaskał go delikatnie po głowie – i prorok otworzył oczy.
Ja, apostoł Szymon, wierny sługa ukochanego ojca naszego, proroka Ilii, oznajmiam wam, ludy świata, ludzie ruscy, polscy, niemieccy: prorok Ilia przyszedł do wdowy Polski i osiedlił się nad ruczajem, jak i stary prorok biblijny, żeby głosić wieść najdroższą, wieść o dniach ostatnich i nastaniu królestwa Bożego na ziemi. Dziś już nie ma wdowy Polski, ale pozostała ta droga nam wieść proroka Ilii.
Saszce rzeczywiście odeszła chętka do dalszej rozmowy. Gest Handzi poruszył go głęboko. Taki sobie dziewczęcy pocałunek – niby nic. Naiwny, ulotny, a może to pocałunek partyjny – licho wie. Ale Saszkę to wzruszyło. Znów, jak owego wieczoru w jego domu, chciało mu się przytulić Handzię i pocałować. Ale wokół ogniska panowała powaga, jak w świątyni. Siedzieli jeszcze chwilę w milczeniu, zapatrzeni w ognisko.
