Kundlowi działa się krzywda, tego Adam był pewny. Łańcuch nie za długi, marne trzy metry, do tego smród gnoju i tuż sztachety kurnika. Ani pognać, dokąd się chce, a choćby tylko postraszyć ślepawe pierzaste tałatajstwo bezkarnie obnoszące swą kurzą głupotę po rozdrapanym pazurami podwórku.
Kundel nie chciał Adamowych-Borsuczych obwarzanków. Warczał.
Zamknął szafę, sznurowadła rzucił byle gdzie, stał chwilę nieporuszenie, a potem wyszedł z sypialni.
Z łazienki dobiegał szum lecącej z wielu kranów wody. Jakaś grupa, pewnie Rybki - pomyślał obojętnie - została zapędzona do odbycia ablucji. A może był to akt dobrowolny - upał, kurz, mogli sami chcieć.
Miał ochotę się uszczypnąć, sprawdzić, czy nie śni. To nie mogło być naprawdę. Znał cały Kaleń, całą górę - tak mu się zdawało, jego plaża była na końcu ziemi, już za słupami Heraklesa - a przecież od nich dopiero zaczynał się świat.
Kto zdejmie? Nie poznali charakteru pisma, takie wielkie litery...
Nie przypuszczali, że któryś ośmieli się publicznie...
Ośmielił się.
Niezgrabny, o nijakiej twarzy, Leszek Rogala ze średniej grupy.
Był taki, jaką miał twarz. Ani lubiany, ani odrzucany.
Nie wybierano go do reprezentacji, nie odwracano się, kiedy podchodził.
I wtedy obok stołu coś szurnęło. Przeciskając się pomiędzy plecami i stołkami przytaszczył się do nich dyżurny od smarkaczy. "Zajączek" z pierwszej grupy. (Druga była Muchomorków, trzecia Wiewiórek, słodko i obrzydliwie, odwracali głowy, przechodząc.)
- Ty tu czego,  odkicaj , bo uszy oderwę - odtrącił go Listonosz. - Szoruj, no!
- Dziewuchy są strasznie głupie. - Franciszek spojrzał z politowaniem na obie. - Marmolady. - Przeniósł wzrok na szczerbatą: - To czego się śmiałaś, że strzelam Panu Bogu w okno? Też tylko tak. - Uznał sprawę za skończoną i, nie zawracając sobie więcej głowy dziewczynkami, pomaszerował przez boisko.
I wtedy do domu wróciła mama.
Oniemiałej ze zdziwienia Dominice wymówiła się bólem głowy (Dominika dobrze wiedziała - i widziała - że to wykręt!) i zamknęła się zaraz w pokoju obok.
Mama przestała odwiedzać panią Martę. Nawet "czasem" nie chciała "wpaść" na Kilińskiego siedemnaście.
Wróciła i przez pół roku przy łóżku ojca siedziała, a potem, gdy zmarł, do szkoły tej paskudnej nie odjechała i, nie czekając końca żałoby, za młodego organistę, Bogusza, wyszła, choć matka dla syna inną partię, Annę od młynarza, bogacza na Kaleń i okolicę, zamówioną miała. (Rozumiesz, Dominiko? Tak było. Tak mówili.)
