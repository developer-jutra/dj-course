Waża, umorusany chłopak w panterce i wiśniowym berecie armii gruzińskiej. Mógł mieć szesnaście–siedemnaście lat. Siedział w kucki z grupką żołnierzy na skwerku przed sztabem partyzantów Zwiada Gamsachurdii w Zugdidi. Nie wyglądali na jeńców.
– To dezerterzy, zdrajcy – tłumaczył mi dowódca wartowników. – Nie dość, że służyli Szewardnadzemu, to jeszcze teraz uciekają z frontu. – Za paczkę papierosów pozwolił mi porozmawiać z jeńcami.
Alijew przez rok drażnił się z premierem Husejnowem, bawił jego gafami, upokarzającymi pomyłkami, niepowodzeniami, a także jego bezsilną wciekłością, gdy odsuwał go coraz bardziej od władzy. Minął ledwie rok i Husejnow, oskarżony o spisek i zdradę, musiał uciekać do Moskwy. Dzień zaś ponownej intronizacji Hajdara Alijewa ogłoszono w Azerbejdżanie świętem narodowym – Dniem Ocalenia Narodowego.
Wiele domów w sąsiedztwie Nikitycza stało już pustych. Ludzie wyjechali w poszukiwaniu wygody. W domu Nikitycza nie było ani bieżącej wody, ani toalety. Za potrzebą trzeba było biec w podwórze, wiecznie zagracone i zaśmiecone, jak wszystkie podwórza w tej okolicy.
Na ulicy Gogola, na pordzewiałej huśtawce naprzeciwko domu Nikitycza bawiła się gromadka dzieci. Nikitycz z troską dotykał zabłoconym butem białej okiennicy opartej o chodnik.
Potem wystrojony w wojskowy mundur przyjechał do abchaskiej Oczamcziry, żeby podnieść na duchu swoje wojska, które zamierzał poprowadzić na Tbilisi.
Rozmawialiśmy dwa razy, w Zugdidi i Oczamczirze.
– Po sześciuset dwudziestu dniach wygnania wrócił pan do Gruzji. Po co?
– Wróciłem, bo potrzebuje mnie naród. Szewardnadze zgubił kraj. Przyjechałem, żeby ratować Gruzję.
Nas, gruzińskiej elity, którzyśmy ostrzegali przed śmiertelnym niebezpieczeństwem, nie słuchano. Oskarżali nas o tchórzostwo, nazywali wrogami narodu. Nasze apele ginęły w wiecowym zgiełku. Straciliśmy rząd dusz. Przejęli go demagodzy jak Gamsachurdia. Oni nie kierowali wydarzeniami, nawet nie próbowali. Dawali się nieść fali, nie troszcząc się, dokąd poniesie ich samych i Gruzję. Rewolucje nigdy nie są dobrym czasem dla intelektualistów – dla ludzi pełnych wątpliwości, świadomych zagrożeń, nieufnych wobec ekstremizmów.
Przed sklepem, gdzie sprzedawano chleb, ustawiła się kolejka.
– Jeszcze wiosną można było kupić prawie wszystko na rynku. Chłopi uciekali ze wsi przed wojną i zabijali krowy, świnie, owce. Teraz nie ma nie tylko mięsa, ale nawet mąkę trudno dostać. Chłopi nie obsiali wiosną pól. Przywożą nam żywność przez góry z Władykaukazu. Ale zimą drogi są nieprzejezdne – tłumaczył Czybirow. – Od wiosny całe miasto przygotowywało się na zimę.
Było ich trzech. Stali na chodniku przed odrapanym budynkiem w Erewanie, w którym mieścił się Komitet Karabachu. Nie wiem, czemu ich zapamiętałem. Może dlatego, że ludzie przed budynkiem krzyczeli, lamentowali, biegali z miejsca na miejsce, a oni stali spokojnie, paląc papierosy. A może dlatego, że byli jedynymi młodymi mężczyznami w tym wrzeszczącym tłumie ubranych na czarno kobiet.
Dać paru Ormianom po łbie i zaraz się uspokoją! Ktoś wyrwał sztachetę z płotu. Inni dołączyli do niego i razem ruszyli ulicą, krzycząc: Bić Ormian! Jeden po drugim ludzie wtapiali się w tłum, który na rogatkach miasta liczył już kilka tysięcy osób.
Agdam dzieli od Stepanakertu 26 kilometrów krętej, asfaltowej szosy. Szli drogą i biegnącymi obok niej torami kolejowymi, rozbijając po drodze wszystko, co uznali za ormiańskie.
Mężczyzna, który powitał mnie w komendanturze wojskowej w Agdamie i towarzyszył w czasie całej podróży po Karabachu, nosił polowy mundur w żółto-zielono-brunatne cętki. Na jednym pagonie miał gwiazdkę, na drugim – dwie.
Kiedyś zapytałem kierowcę naszego gazika, kim właściwie jest mój przewodnik?
– Alif jest majorem – odpowiedział kierowca, zaglądając mi głęboko w oczy.
