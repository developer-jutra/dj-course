– A jeśli wyrządzają krzywdę tylko mnie? – spytała cicho.
– Ja nie wiem, ale spytaj naszego księdza – Mateusz pochylił się nad tekstem. – Na pewno ci powie.
Wtedy nie wytrzymałem. Wyskoczyłem z krzaków i wrzasnąłem: – Pewnie, że powie! Zwłaszcza jak kłamać i zdradzać przyjaciół! Mateuszowi już powiedział!
Zagrodziłem im drogę i zacisnąłem pięści. Przestraszona Zosia schowała się za wózek.
– Proszę księdza, niech będzie pochwalony Jezus Chrystus! – niemal wykrzyczeliśmy.
– A ja wam odpowiem: na wieki wieków, amen. I nie wolno jeść na lekcji! – wbił karcący wzrok w Zosię.
– Na wieki wieków amen i nie wolno jeść na lekcji – wyrecytowaliśmy.
Ksiądz jęknął. – Nie! To ja mówię: na wieki wieków. A wy tylko: niech będzie pochwalony. Jasne?
Nagle ktoś psyknął za moimi plecami. Podskoczyłem. Jezus z fresku wyciągał do mnie rękę z małym woreczkiem. Zacisnąłem palce na szorstkim płótnie i wyczułem obłe kształty pocisków. Ukląkłem przy Mateuszu i szybko wcisnąłem mu woreczek do ręki. Woreczek zagrzechotał cicho.
– Słyszałeś? – podniósł głos. – Po co go tu przysłali?
– Nie wiem.
– Byłeś u niego. Rozmawiałeś z nim.
– Kazał mi przynieść wody i napalić w piecu. Potem otworzył jakąś książkę i mruczał.
– Modlił się. A potem?
– Rozpakował rzeczy.
– Pytał o coś?
