Milczący Europaci, ściskając między nogami aktówki, wypijają kolejne puszki piwa i miażdżą je w dłoniach. Faceci ze Wschodu siedzą spokojnie w poczekalni, gawędząc. Indyjscy biznesmeni (ciało z garnituru, głowa owinięta turbanem) mówią coraz głośniej, melodyjniej. Wystukują rytm dłońmi i zaczynają tańczyć. Podnoszą do góry ręce, śpiewają. Otacza mnie podrygująca grupka.
Ostatni w linii prostej potomek Konfucjusza uciekł na Tajwan w 1948. Zdewastowane pawilony Qufu, noszące niegdyś wyrafinowane nazwy: Sali Wielkiej Doskonałości, Sali Świętych Dokumentów, nawiedzały zjawy. „Sam widziałem ruszające się strzępy ksiąg” – mówi chłopak, pracujący w luksusowym chińsko-amerykańskim hotelu, zbudowanym po odnowieniu ogrodów. Nazywa się, jak większość tubylców, Kong. „Nie wierzę w duchy – dodaje rozsądnie. – To ruszały się zapisane myśli.”
