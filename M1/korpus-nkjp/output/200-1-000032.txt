Gdy tak szedł zamyślony, nogi same zaniosły go do parku, w którym bywał ostatnio prawie codziennie. Ale wtedy miał przed sobą różne plany i nadzieje, a teraz... Cholera, dlaczego człowiek w trudnych chwilach musi być tak okropnie sam, mając wszystkich przeciw sobie. Ach, Vego, dlaczego musiałaś odejść akurat w momencie, gdy jesteś najbardziej potrzebna!
Peter przyjął fakt aresztowania dość spokojnie. W obecnej sytuacji odpowiadała mu każda forma rozgłosu. Jednak rozmowa z oficerem śledczym, a potem prokuratorem była dość trudna. Jak w sposób przekonujący opisać wszystko to, co się wydarzyło? Peter starał się podkreślać jedno: albo jest szalony i wszystko to sobie ubzdurał, albo też jest łajdakiem, który to wszystko zaplanował. Łajdakiem udającym wariata? Szaleńcem, który sam wywołuje zjawiska, w które potem wierzy? Nieświadomie?
Obok Johna stał Ed Lovell czekając, aż tamten odejdzie. Patrzył na Petera ze smutkiem i zdumieniem zmieszanym z podziwem. Ten facet naprawdę oszalał. Głosić takie wywrotowe poglądy przed takim audytorium! Że też miał tyle odwagi! Może nie zdawał sobie sprawy z gry, w której uczestniczy?
Jak wielu naukowców, większość dnia profesor spędzał w pracy, wracając dopiero na kolację. Ale za to w domu nigdy nie pracował: był to czas przeznaczony dla rodziny i na wypoczynek. Tak samo było i tym razem. Siedząc wygodnie w fotelu i przeglądając gazety już zawczasu cieszył się na chwile spędzone pod strumieniami wody, na przemian gorącymi i zimnymi. Wreszcie złożył gazetę, wstał z fotela i ruszył w kierunku łazienki.
Nawiązanie kontaktu z Systemem Doe rozwiało resztę obaw i wątpliwości co do zagrożenia Ziemi. Ponadto z Doe dostarczono wszystko, czego brakowło Vedze i jej braciom do w pełni poprawnego funkcjonowania. Vega stała się silniejsza niż była od dłuższego już czasu.
Było to jednoznaczne z całkowitą, nieuchronną zagładą.
Geon, w pełni świadom, jaką reakcję wywołają dostarczone przez niego informacje, zaznaczył natychmiast, że zaobserwowane zaburzenia tworzą niezwykle skomplikowany, długi i powolny proces. Niemniej jednak, jeśli nie zostaną szybko podjęte jakieś próby powstrzymania tego procesu, Wszechświata nie da się uratować.
