Uderzająca w dramatach Słowackiego swoboda w zakresie gatunkowej poetyki oraz manewrowania efektami scenograficznymi skłaniała historyków literatury do pytania o skalę rozbieżności między wymową tekstu czytanego a tego, który przemawia ze sceny. Im więcej w utworze czytanym jest niedopowiedzeń, miejsc niedookreślonych, tym większe jego przestrzenie musi wypełniać wyobraźnia odbiorcy - samodzielnie czytającego dramat lub oglądającego go w teatrze, gdzie dopełnia tekst wizja reżysera.
