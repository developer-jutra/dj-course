Sofia ze szpitala przeniosła się do narzeczonego, który co prawda mieszkał w dwudziestometrowym pokoju w mieszkaniu matki, ale nigdy jej nie uderzył, choć do miękkich facetów też nie należał. Klub przeniósł się do osiedlowych garaży pod blokami. Ich mieszkańcy do dzisiaj pamiętają wojnę z rozwydrzoną młodzieżą, wojnę o prawo do spokojnego snu, którą w końcu wygrały dla nich oddziały gestapowskiej policji. Wiele się jeszcze musiało wydarzyć, zanim to nastąpiło.
Zerknął na siedzącą z tyłu Sofię. Chyba schodziły z niego te ostatnie kreski. – Zawieźć cię do was? – spytał. Skinęła głową i gapiła się dalej przez okno. W końcu spytała: – O co ci chodziło z tym tam, na końcu, że ty nie oszukujesz, z narkotykami niby? – Julek zdrętwiał i wytłumaczył nieskładnie, że to taki żart, ale chyba nie przekonał dziewczyny.
Mówili sobie, że są jak kapłani, powracający do świątyń zagubionych w dżungli. Otwierali na nowo zbezczeszczone ołtarze dziecięcej wyobraźni, polerowali posągi emocji, zapalali kadzidła uczuć. Odmawiali mantry o potrzebie bezpieczeństwa, śpiewali gazale o poczuciu opuszczenia, czytali święte księgi zranionych chłopców i dziewczynek. Gubili się w dawno zapomnianych słowach, z trudem nazywali drgnienia serca. Wstydzili się, ale mówili, wspominali i wypominali. Płakali jak w tanich serialach.
