Ja, która wbiegałam po schodach do Wandy na piętnaste piętro, może nie biegłam, ale wchodziłam szybko, równo, bez odpoczynku!
Wyniki wczorajszych badań.
Żeby się nie obsunęły ciałka, białe i czerwone, ta flaga nasza, krew z krwi, limfa z limfy, mój biało-czerwony patriotyzm wewnętrzny. By nie powiedzieć fizjologiczny.
Co dać?
Oprócz dobrego obiadu.
Oprócz uśmiechniętej twarzy.
Trudnej miłości.
Nie chcę o tym za długo rozmawiać, bo to tylko powiększa czarną dziurę.
I tak jakoś wleczemy się, czołgamy, jakby ta sztuka o nas miała trwać wiecznie. Czy nie szkoda czasu na depresje? Czy to ma znaczenie, jeśli końcówka jest zawsze taka sama? Ma, bo poszczególne akty mogą być lepsze lub gorsze.
Cudza depresja jest jak ospa, zaraża.
Same mięśnie z tym najważniejszym dla sprawy zawsze gotowym.
Znam kilku, co i dziś by chcieli, ale ja - by odejść od formy bezosobowej - nikogo nie pragnę.
A jednak, mam to, czego chcę, w domu.
Ciekawe, myślałam, że czas zamknąć ten prywatny sex shop, a tu niespodzianka.
Czy naprawdę seks jest taki długowieczny?
Gdy wróciliśmy, siadłam do komputera i przepisałam z głowy dokładnie to, co mówił. Znam też jego życie, wychowywał się bez ojca, bez matki, w lesie, nie chodził do szkół. Gdzie pracował?
"Koledzy moi, szanowna pani, na moją prośbę jeździli za starszym synkiem i badali, z kim się spotyka, ujawnili mi jego kontakty, wiedziałem o każdym jego ruchu".
Stąd metoda wychowawcza z kajdankami.
Postanowiłam, że nie będę się zmuszała do pracy, ale wzięło mnie i poprawiłam całość. Spadło napięcie, że nie będę mogła pracować. Chyba dam radę. Co mnie obchodzi, czy ktoś to będzie czytał, czy nie. Ważne, że ja sama uznam coś za dobre. Przysięgłam sobie już kiedyś, że nigdy nie będę pisała pod konkursy czy publiczkę, nawet felietony muszą mieć, co trzeba, z puentą włącznie.
