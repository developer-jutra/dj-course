Zmarł w wieku 66 lat, opatrzony św. Sakramentami. Pogrążeni w smutku. Rodzina i cała zagadkowa masa spadkowa. Nawet piędź ziemi nie zostanie, rozdrapią jak głodne kruki.
– Dzwonił jakiś Kluba, pytał się, czy wiesz, że Zając nie żyje.
– Gienek Zając?
– Nie wiem... chyba.
– Gienek, bo kto... jakżeż mam nie wiedzieć, jak widziałem, jak go z klatki wynosili.
– W co ty się ubierasz? – pyta pan Rysiek żonę. – Coś ty se za kapelusik znalazła?
– No jaki?
– Jakiś taki dziwny... z takim belosem z tyłu. – Pan Rysiek się krzywi, bo wie, jak coś takiego może zostać odebrane przez społeczeństwo, jak... a, nawet nie chce mówić jak. – Ubierz się jakoś, do ludzi idziesz.
– Ja to wiem – odezwał się Artuś, a oczy otworzyły mu się szeroko z podniecenia. – Ja to widziałem na filmie o takim radzieckim czołgu, oni się tam wszyscy ukrywali i nie mogli się pokazać, a potem strzelali do wrogów.
– Proszę panią, Radek mnie kopnął – wykrzykuje Marta z tłumu dzieciaków.
– Wcale jej nie kopnąłem – przekrzykuje Martę Radek.
– Właśnie że mnie kopnął – krzyczy Marta.
– Wcale że nie.
– Wcale że tak.
– Ten komplet narzędzi służył do ćwiartowania korpusów. Dzielił je na mniejsze części, poręczniejsze w dalszej obróbce, w tej oto, proszę zobaczyć, wygodnej, dwuosobowej wannie...
