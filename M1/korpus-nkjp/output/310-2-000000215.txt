Słowem, byliśmy w dołku. Ojciec nie uczył już w polskiej szkole. Szukał - jak wielu innych - roboty. Jakiejkolwiek. I znajdował. W jaki sposób - nie wiem. Przenosiliśmy się tak często z miejsca na miejsce, że nie jestem w stanie odtworzyć dziś chronologii owych przeprowadzek.
A teraz wujek Józiek stoi na peronie i czeka. Dlaczego z nami nie jedzie? Miał widać jakieś tam swoje racje. Wróci do Polski za Gierka, by złożyć tu swoje kości. A tymczasem stoi i czeka, aż pociąg ruszy.
Pociąg wreszcie powoli zaczął posuwać się do przodu. Ja, przywarty do okienka wagonu, ledwie widzę wujka Jóźka. Ściana łez zasłania mi jego postać.
Kiedy nastały czasy Solidarności, szybko wystąpiono o nadanie Renému tytułu profesorskiego, z czym dotychczas zwlekano. Pierwszym zgłaszającym się przez telefon z gratulacjami był nie kto inny jak B.B., który protestował na Radzie Wydziału przeciw profesurze Renégo pod pretekstem, że ten nie prowadził jakiegokolwiek wykładu rocznego (którego za jego sprawą mu nie powierzono!)...
W końcu lipca przyjechał po mnie Ojciec i pojechaliśmy do Kielc. Oboje z Zosią już pracowali. Gdzie i jak - nie miałam wtedy pojęcia. O wszystkim dowiedziałam się po wielu, wielu latach i zanotowałam to w poświęconej memu Ojcu książce Pan Puchatek, w której zresztą szerzej o wielu mych przed- i powojennych wspomnieniach piszę.
Potem na aryjską stronę przeszli Tetka i Ojciec, a także inni przyjaciele rodziców. Zajmowały się tym już Zofia Korczak-Blatonowa i Aniela Cieszkowska. Obie były zaangażowane w działalność AK. Tata ukrywał się na Żoliborzu u Zosi, mojej przyszłej wspaniałej macochy, jako Pan Nikt. Bywałam u nich niestety z rzadka, ale zawsze ku ogromnej radości.
