Ważne!!! Gdy wystąpi przemoc, musisz natychmiast zareagować, wezwać policję, poszukać pomocy u rodziny lub przyjaciół, tak aby natychmiast podjąć interwencję, zadzwonić na numer telefonu zaufania dla ofiar przemocy, aby dowiedzieć się m.in., jakie prawa ci przysługują i co możesz przedsięwziąć, by chronić siebie i dzieci. Nie możesz biernie czekać, przemoc żywi się strachem i milczeniem ofiar.
Na ogół nie od razu dostrzega się związek pomiędzy pogarszającą się atmosferą w domu a alkoholem. Nawet w sytuacji uświadomienia sobie tego problemu często nie rozumiemy natury zachodzących procesów, zadajemy sobie pytanie, czy jest normalne to, co czuję i jak mogę ten stan zmienić, gdzie szukać pomocy. Często towarzyszy temu przekonanie, że problemy naszej rodziny są w jakimś stopniu unikalne, wyjątkowe.
