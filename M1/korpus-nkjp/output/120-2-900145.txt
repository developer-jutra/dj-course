Ponadto zgodnie z art. 479 k.p.c. organizacje podmiotów gospodarczych, za zgodą zrzeszonego w nich podmiotu gospodarczego, mogą wziąć udział w toczącym się postępowaniu, w którym podmiot ten występuje w charakterze strony (stosuje się odpowiednio art. 62 i 63 k.p.c.). Ponieważ przepis ten zawarty jest w przepisach ogólnych dotyczących postępowania w sprawach gospodarczych, będzie miał on zastosowanie również do spraw z zakresu przeciwdziałania praktykom monopolistycznym.
Rzecznik nie tylko podnosi w swoich wystąpieniach, że obywatel ma prawo do rozpatrzenia jego sprawy w odpowiednim trybie regulowanym przepisami odpowiedniej rangi, ale przede wszystkim podkreśla prawo obywateli do rzetelnej procedury: "Jeśli nawet z punktu widzenia czysto formalnego sprawa jest w porządku, to z drugiej strony obywatel ma pełne prawo do należytego proceduralnego i zgodnego z zasadami rzetelności potraktowania wniesionej przez niego sprawy" (RPO 6667/88/IV).
