Zobowiązania potencjalne przekształcają się w realne wówczas, gdy skarb państwa musi ponieść wydatki na rzecz banków w przypadku niesolidnych podmiotów, którym udzielono poręczeń rządowych. Wprawdzie istnieje możliwość egzekucji należności skarbu państwa, jednak nie jest to łatwy proces, o czym można się przekonać śledząc wzrost należności skarbu państwa z tego tytułu w latach 1994-1995.
Przez czynniki ekonomiczne należy rozumieć te, które kształtują rozmiary i strukturę dochodów oraz wydatków budżetowych. Między dochodami a wydatkami budżetowymi niewątpliwie istnieją współzależności; dotyczą one zwłaszcza rozmiarów globalnych dochodów i wydatków, tym niemniej inne czynniki kształtują stronę dochodową, a inne stronę wydatkową, a w konsekwencji saldo budżetu.
