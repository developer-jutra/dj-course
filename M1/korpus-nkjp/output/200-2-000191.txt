- Weiss, Romuald... plac Żółkiewskiego 27, mieszkania 80, Sulejówek, telefon 78 10 14 - flegmatycznie rzekł Halbert. - Znalazłem w książce telefonicznej.
Langer chwycił drogocenny kawałek papieru, żeby wykręcić numer, ale zrujnowany telefon leżał w kawałkach u jego stóp.
- Mogę powiedzieć tylko tyle, że negocjacje trwają. - Langer z grubasami popychał dziennikarską brać do wyjścia. - Porywacze uwolnili na naszą prośbę część kobiet oraz akredytowanych w naszym kraju dyplomatów. To wszystko! Proszę wyjść!
Pokój 240 naparł silnie na dziennikarzy i prawem fizyki wywalił ich z przepełnionego namiotu. Redaktor Słomczyński ustawił się na tle sejmowego okrąglaka i gestem dał znać kamerzyście, że może filmować.
- Zakładnicy... lecą... - dyszał, wyrzucając z siebie pojedyncze słowa - chmarą... lecą...
- Meldunki! Żądam porządnych meldunków! - zapiszczał swoim irytującym głosikiem Kopacz. - Co to za porządki!
- Melduję... melduję...
- Nie melduj, człowieku, tylko mów jaśniej! - zawołał Langer, uciszając gestem kurdupla.
- Zwolnili zakładników!
Langer po raz pięćsetny tego dnia przeciągnął łapskiem po twarzy.
- Dobrze, zostawmy to. Gdzie są przetrzymywani zakładnicy?
- W sali plenarnej - odparło dziewczę z pewnym wahaniem - a kobiety w Sali Kolumnowej.
- Rozumiem. A co z premierem i prezydentem? Gdzie ich trzymają?
- Nie wiem.
- A co z telefonami komórkowymi posłów i całej reszty?
- Mam przyjemność poinformować - mówił Langer głucho i dobitnie - że polecenia pańskie tyczące się referendum zostały zrealizowane. Komisja sędziego Kramarza przystąpiła do pracy.
- Doskonale, mój drogi pułkowniku - Zani z trudem ukrywał radość. - Wierzyłem w wasz zdrowy rozsądek. Widzę, że ostatnia lekcja czegoś was nauczyła.
- Tak - chrapliwie przerwał Langer - nauczyła...
- A zatem do roboty. - Admirał łaskawie uścisnął prawicę dowódcy "Pioruna". - Proszę meldować o postępach w planowaniu akcji! Co wojsko, to wojsko! Od razu widać, że nasi chłopcy nie zasypywali gruszek w...
- Jeśli można - Szalawski z kwaśną miną przerwał peany Świrskiego - to chciałbym zamienić jeszcze z panem admirałem słówko na osobności.
Zani zrzucił z siebie jęczącego komandosa - szczęściarza, który na skutek rany łydki nie dostał się pod rzeźnicki ogień karabinu maszynowego. Komendant wyglądał strasznie, utytłany we krwi komandosów, która rozlała się szerokim strumieniem po całej posadzce. Ten widok nawet go specjalnie nie przeraził - był tak surrealistyczny i nierealny, że mózg Zaniego po prostu nie przyjął go do wiadomości.
Cichy dalej męczył papierosa, Martinez uśmiechnął się drwiąco, a Zani z pogodną miną zamknął oczy.
- Myślę, że jednak nam nie darują - Feri gadał dalej, nie zrażony milczeniem kumpli. - Ja bym...
- Jak wygramy referendum, nikt nie ośmieli się nas tknąć - stwierdził Martinez, gładząc leżący przed nim w luźnych kartkach tekst nowej konstytucji. - Niech tylko spróbują... ludzie powywieszają ich na latarniach!
