Czy jednak w okresach, takich jak obecny, kiedy wymagana jest największa szybkość decyzji, zdolność przecinania gordyjskich węzłów jednym cięciem, upór, wyrzeczenie się wątpliwości (te nieraz mają posmak defetyzmu) - czy w tych warunkach jest miejsce dla ludzi podobnego typu - czy można stwierdzić (i to nie tylko teoretycznie, ale doświadczalnie), że pojawia się przychylna dla nich zbiorowa atmosfera?
Trwałe u Witkiewicza jest to, co stanowi w nim formę dla zdarzeń umysłowych cechujących pierwszą połowę dwudziestego wieku. Weźmy dzieje sztuki tego okresu. Wiele można się nauczyć z opinii, jakie wypowiadał w okolicach roku 1930 np. o malarstwie i rzeźbie przeciętnie wykształcony człowiek.
Pytanie: Kogo uważa pan(i) za patronów malarstwa współczesnego?
Odpowiedź: Impresjonistów. Oni uwolnili nas od tyranii tematu i pozwolili skupić całą uwagę na wartościach czysto malarskich. Odtąd spory o utrwalenie takich czy innych spraw ludzkich na płótnie straciły znaczenie. Każdy przedmiot jest dobry, jeżeli stanowi pretekst do dobrego artystycznie układu.
Czyż ton wypowiedzi Zdziechowskiego i Courtenaya nie jest podobny? Jest podobny, bo tłem jest to samo przekonanie o bezrozumności wiary - a nawet więcej - o niemożności pogodzenia wiary z poczuciem etycznym. „Wszak Bóg jest miłością, więc skądże cierpienie i zło - zapytuje Zdziechowski. - Tłumaczą to nam grzechem prarodziców. Ale czyż odpowiedź taka nie jest policzkiem wymierzonym w nasz zmysł moralny?"
W wojnie 1812 roku istnieją już, chociaż jeszcze bardzo lekkie, akcenty wojny totalnej. Płonąca Moskwa i masy pojazdów na ogarniętych paniką drogach bliskie są dzisiejszemu rozumieniu. Zobaczenie wojny od strony jej cywilnego uczestnika - oto co najbardziej zbliża do nas niektóre rozdziały Tołstojowskiej epopei, a dzieje Pierre'a Bezuchowa w krytycznych dla Rosji dniach - stanowią studium przeżycia wojennego, godne pióra najtęższego filozofa.
Możesz na to zauważyć, że w samym lekceważeniu konkluzji przejawia się skłonność do igrania, do ucieczki, rodzaj krętactwa, które dba o to, by sobie zawsze zapewnić drogę odwrotu. Że jest to postawa zbyt naznaczona pewnym désintéressement i oddalaniem się od przygód ludzkich - te bowiem wymagają jak najszybszego porządkowania.
Młody człowiek, o którym mówiliśmy, niesie więc w sobie brzemię wielkich wydarzeń. Przeżycie nad lekturą Jamesa jest pierwszą kroplą drążącą miękki piaskowiec. Mogłoby to być równie dobrze przeżycie nad inną książką, zrodzoną z ducha czasu, byleby uczyła ona, że pewnych zagadnień nie należy stawiać in crudo, że delikatny opar uczuciowości, przyzwyczajeń i instynktów ważniejszy jest niż kazuistyka intelektu.
