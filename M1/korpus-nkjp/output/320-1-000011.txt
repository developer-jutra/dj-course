Wprawdzie była to oczywista próba usprawiedliwienia agresji, niemniej potwierdza ona przekonanie Rosjan o gotowości do ustępstw niektórych polityków fińskich. Do nich należeli niewątpliwie Mannerheim, Paasikivi i Tanner. Jednakże polityka zagraniczna kształtowała się w Helsinkach pod wpływem powszechnego przekonania, że przyjęcie radzieckich żądań doprowadzić musi do załamania się podstaw niepodległości Finlandii, a nawet do narzucenia jej systemu komunistycznego.
