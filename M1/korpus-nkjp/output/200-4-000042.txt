Poranna Łunia świeciła nad miastem Krakowem, gdy wsiadałam do pociągu. A w domu zaś flagi zwisają: wiatr na tę Łunię był zdechł. Ach, za socjalizmu dumnie łopotały sztandary, przynajmniej na obrazkach, w perspektywie, z Łunochodem w tle w “Perspektywach”. Teraz nie wiem, jak to będzie z perspektywami.
O zakończenie wątku. Bo tak sobie fajnie flirtowaliśmy, a tu nagle jeb!!!
Ja się zwalam z całym bagażem swojego psychicznego rozmamłania na głowę i pocieszać się Pani każę, i jeszcze płaczę na dodatek, o czym skwapliwie zresztą informuję...
Myślę, że nie po to się wchodzi na randki do netu, by wyciągać stamtąd beksy.
Czyli obojeśmy pożar umysłów mieli. Wykrakał Pan o tych aniołkach i normach zagęszczenia lokali. Ale nic nie pisze Pan, że się poparzył, czyli ofiar brak. Czy doszła do Pana moja Scena Zazdrości? Mam wrażenie, że poszła w eter...
PS A czy ja Pana, pardon i na marginesie, na imieniny zapraszałam??? Sobie nie przypominam, Panie Siostrzeniec Kwadrat.
Jak ja mogłam zauroczyć się facetem bez klasy?! Dlaczego dałam sobie wmówić ciemnotę i sobą poniewierać? Oto jest pytanie. A tak w ogóle – jestem wolna! Nawet maniery z niego opadły: najdłużej trzymały się maski.
Nie wracajmy więcej do sprawy – przysięgam, że niewarta. Odnotowałam ją, aby dać Panu pojęcie, że czasami trudno mi się wygłupiać.
ON (uspokojony): Dobrze, że uważasz...
ONA (coraz bliższa furii): Milcz, kiedy do mnie mówisz! Chcę powiedzieć, oznajmić ci, iż uważam, że konieczność twojej obecności w naszym związku staje się mocno kontrowersyjna.
ON: Że, iż co? Możesz to powtórzyć?
ONA (a raczej jej opadające ręce): Nie. Ja już nie mogę!
ON: Ja też. Zaraz skonam z głodu. Idę coś zjeść.
Drogi Flagellancie!
Sado-maso mnie nie kręci, więc nie licz na okład z rivanolu na Twych sponiewieranych plecach.
Suka, z którą śpię – nie ma pcheł, tylko cieczkę. Zatem Pańska zazdrość nie ma pokrycia.
Niestety, dalszy ciąg też nie ma pokrycia. Do Pańskiego Towarzystwa Świadomego Dziadostwa zgłasza bowiem akces mój rezydent, Hrabia. Cytuję: “Powiedz, że deklaruję w ramach składki 2 zeta miesięcznie. Zapłacę, jak będę miał”.
A te koleje wąskotorowe to mają takie wąskie ławeczki, drogi panie Purkrapku, prawda?! To bardzo korzystne, że trzeba tam siedzieć z plecami pod kątem prostym do ciała i o podłogę się nogami mocno zapierać. Taaak, ja tak lubię pociągi: gdy koła stukają o spawy w szynach, to ciało przenika taka drobna wibracja, delikatna, a rytmiczna, Pana też to bierze?
