Zupełnie inaczej się sprawy mają, gdy potraktujemy je serio, a porządki w domu uznamy za wspólny problem. Ale wtedy naprawdę trzeba się liczyć ze zdaniem dzieci. Jeżeli uda nam się przeprowadzić rozmowę z poszanowaniem ich praw, na ogół chętnie włączają się do pracy.
Wróćmy jeszcze do porządków: powinniśmy wspólnie ustalić, co konkretnie jest do zrobienia, jak często należy to robić, i określić terminy wykonania poszczególnych prac.
Łatwiej jest radzić sobie z problemami, gdy ma się świadomość, że są one naturalnym elementem życia. Rozwiązując je, uczymy się odpowiedzialności i wrażliwości na potrzeby innych. Warto o tym pamiętać, wychowując dzieci. Dojrzewają, gdy mają okazję mierzyć się z różnymi, skomplikowanymi niekiedy sytuacjami.
Znajdowanie dobrych rozwiązań w trudnych sytuacjach to umiejętność, którą można doskonalić, analizując własne sukcesy i porażki i przyglądając się temu, jak radzą sobie inni.
Przeanalizuj w ten sam sposób trudne dla ciebie momenty z dzieckiem.
Warto próbować nowych sposobów reagowania na trudne sytuacje. Wymyślać rozwiązania samemu, podglądać innych, czytać. W ten sposób tworzy się twój własny styl zajmowania się dzieckiem.
Możesz sobie w tym pomóc. Pozwól, by inni dowiedzieli się, że potrzebujesz wsparcia. Mogą pomyśleć razem z tobą, wysłuchać cię i docenić to, co robisz.
W wielu rodzinach dziewczynki nadal wychowuje się tak, by służyły innym. Ich fascynacje, zainteresowania, potrzeby są traktowane z pobłażaniem lub lekceważone. Te, którym nie udaje się obronić przed naciskami, wchodzą w rolę opiekunek, prowadzą dom i zadowalają się pracą poniżej swoich możliwości. Jeżeli brakuje im szczęścia i uporu, ograniczają swoje życie do zajmowania się innymi kosztem samorealizacji.
18.30 "Zadania też nie umiesz?" Matematyka w trzeciej to pryszcz. Zobaczymy, co dalej. Dlaczego Ania jest taka niesamodzielna? Popełniłam jakiś błąd? "Dobrze, kochanie, już z tobą siadam". Wstawić pranie!!! "Poczekaj, tylko wstawię pranie". Skończył się proszek? Może w szamponie? Pranie nie zając. Przepiorę coś w ręku.
Jak to się dzieje, że niektórzy z nas są pełni lęku, a inni wciąż się złoszczą? Są uczucia, które dziedziczymy. Można tu mówić o pewnych prawidłowościach.
Jeśli rodzice stosowali wobec was przemoc lub szantaż emocjonalny, bywa, że jest wam trudno opanować się i powstrzymać agresję w kontaktach z dziećmi. Możecie też nieświadomie poszukiwać partnera, który będzie wobec was lub dzieci stosował przemoc. Jest tak, ponieważ najlepiej poznaliście rolę ofiary i w niej czujecie się "pewnie".
Bywa, że sami zastawiamy na siebie rozmaite pułapki, które nie ułatwiają życia z dziećmi. Budujemy nierealistyczne plany i stawiamy sobie zbyt wysokie wymagania, kolekcjonujemy problemy, pozwalamy, by inni nas wykorzystywali lub kierowali nami, no i święcie wierzymy, że wiemy najlepiej, czego potrzebuje nasze dziecko.
Nierealistyczne plany i przywiązywanie się do nich to najprostszy sposób, by przeżyć frustrację. Wyznaczamy sobie i rodzinie wysokie standardy i ciągle porównujemy się z innymi.
Podtrzymywanie tego, co jest. Choć nie jesteśmy zadowoleni z istniejącego stanu rzeczy, nie widzimy możliwości zmiany i zachowujemy się tak jak do tej pory. Nawet jeżeli widzimy jakieś wyjście, boimy się utracić tę kontrolę, którą mamy.
Zaprzeczanie. Udajemy sami przed sobą, że nic złego się nie dzieje. Nie jest to proces świadomy. Staramy się nie ujawniać problemu, zaprzeczamy, że istnieje, choć to on powoduje zamęt w naszej rodzinie.
Nad ustaleniem zasad dotyczących życia w rodzinie powinni pracować wszyscy. Warto na przykład uzgodnić, kto z przyjaciół dzieci i w jakich sytuacjach może u nich nocować, jak ma wyglądać pokój syna czy córki, co i kiedy oglądamy w telewizji. Jeżeli robicie to wspólnie, rozmawiając i negocjując, zapobiegacie choć w pewnym stopniu konfliktom.
Są zasady, które wprowadzają dorośli, zwłaszcza gdy dzieci są małe. Dotyczą one bezpieczeństwa, używania sprzętów i urządzeń, przyjętych w rodzinie norm moralnych i sposobu traktowania innych ludzi. Inne wymagają ustalenia.
Wypisz ważne dla ciebie plany i marzenia. Zaznacz te, na których ci najbardziej zależy i które chcesz urzeczywistniać w ciągu najbliższego miesiąca (napisz kiedy). Wykreśl te, z których chcesz lub musisz zrezygnować. Nierealizowane plany odbierają siły.
Zadanie to może zachęcić cię do chwili refleksji lub stać się bodźcem do głębszej pracy nad sobą. Może też pomóc ci uporządkować niektóre sprawy w twoim życiu.
Twoja rodzina może mieć szczerze dość twojej złości, a co za tym idzie ciebie, bo życie z matką czy ojcem wściekającym się bez przerwy nie jest łatwe. Bliscy zaczną trzymać się od ciebie z daleka. Nawet jeśli cię kochają, nie potrafią z tobą być. Obawa, sprzeciw, zranienie to znane im uczucia.
Organizując grupę, na ogół zapraszacie osoby znajome. Ten i inne powody zobowiązują was do całkowitej dyskrecji. Nic, co dzieje się w czasie waszych spotkań, nie może być omawiane w innym gronie lub ze współmałżonkiem. Tylko pilnując tej zasady, będziecie mogli szczerze i otwarcie mówić o swoich problemach.
