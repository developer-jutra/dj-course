Wiele lat wcześniej bowiem jego utwory otworzyły przed mną głębię znaczeń i wicher emocji, gdy powróciłem do nich po jednej z najważniejszych "podróży intelektualnych" w życiu, czyli zakupieniu i "połknięciu" w latach 1973 - 1976 wszystkich 11 tomów pomnikowego wydania "Pism wszystkich" Cypriana Norwida w edycji Juliusza Wiktora Gomulickiego.
- To zrozumiałe, a i trudno mieć jakiekolwiek zastrzeżenia do tej sympatycznej inicjatywy. Stanowi ona doskonałe dźwiękowo-dokumentacyjne uzupełnienie tematu naszej rozmowy... Osobną grupą nagrań stały się, zarejestrowane w tym samym 1966 roku dla radia, piosenki rosyjskie: "Nie odchodź" i "Kołysanka" Babajewa oraz dwa tematy ludowe: "Bradiaga" i "Ja wstrietił diewuszku". Wracając do rozstania z macierzystą formacją - jaki miało ono przebieg?
Bez czułostkowości i sentymentalizmu, bez fałszywego egocentryzmu, warto zadać retoryczne pytanie - ilu młodym ludziom w tym czasie, tak jak i wcześniej, ten konglomerat autentycznych wartości pozwalał przeżywać głębiej, wybierać rozumniej, oceniać sprawiedliwiej?! Czy nie jest to któraś z kolei weryfikacja, a z drugiej strony kolejny dług - nie do spłacenia? Bo Piękno na to jest, by zachwycało / Do pracy - praca, by się zmartwychwstało...
Finis coronat opus? Nic podobnego - ten ocean dźwięków i przeżyć nie kończy się, bo nie umiera ani wraz z nim, ani wraz z nami: tak więc początek pieśni przyjmij, Czytelniku -
Bo pieśń nim dojrzy, człowiek nieraz skona.
A niźli skona pieśń, naród pierw wstanie.
Taka oto "kręta" edukacja trwała do roku 1958, kiedy to rodzina Wydrzyckich zdecydowała się na emigrację do Polski. Czesław namawiał do tego swego ojca także dlatego, że - podobnie jak jego kolegom, z których wielu na zawsze przepadło i zrusyfikowało się podczas przymusowych peregrynacji po całym imperium - groził mu pobór do "czerwonego" wojska, czego - z oczywistych powodów - nie mógł ścierpieć...
Bez względu na akcydentalność losowych czynników budujących umiejscowione w czasie podłoże - etap, w którym Niemen staje się nie tylko - powiedzmy w porządku chronologicznym - wykonawcą, kompozytorem, autorem tekstów, projektantem okładek własnych płyt, producentem nagrań, ale także jednoosobowym zespołem akompaniującym i autorem wszystkich piosenek prezentowanych w pełnorecitalowym programie, jest logicznym krokiem, który prędzej czy później zostałby przez niego zrobiony.
Po przytoczeniu opinii czwórki licealistów następuje passus szczególnie nas interesujący: Szkoda, że oszczędzono młodzieży widoku Niemena, który po swoim ostatnim występie w Radomsku - chociaż przy zsuniętej kurtynie - ściągnął spodnie i wypiął się na publiczność. Może widok idola z gołym tyłkiem pozbawiłby nastolatków złudzeń.
- W pańskim komentarzu umieszczonym we wkładce płyty "Spodchmurykapelusza"" czytamy m.in.: "Spokorniałem i nie męczy mnie głód awangardowego zawracania głowy". Zważywszy na muzyczną i tekstową zawartość płyty, trudno się z tym zgodzić...
- Kolejne nieporozumienie. Ta płyta nie jest ani w jednym calu awangardowa na miarę muzyki rodem z "Warszawskiej Jesieni" czy modernistycznych zapędów art.-rocka, jaki uprawiałem w latach siedemdziesiątych.
Nie bez przyczyny przytoczyłem całą ówczesną wypowiedź artysty - nie tylko dlatego, że wiąże w jeden łańcuch poprzednie (LP "Niemen Aerolit") i planowane (ostatecznie - album "Idée fixe") zamierzenia. Ta próba autokomentarza stanowi znacznie rozbudowane, w stosunku do informacji werbalnych, a nie insynuacji imaginacyjnych, jakie może wysnuć słuchacz albumu, "uzasadnienie" i osadzenie w świecie niemenowskich fascynacji tego okresu.
- Poezja walcząca o coś jest mi niewątpliwie bliższa, niż - jak się jeszcze do niedawna mówiło - "niezaangażowana", choć zaangażowanie to rozumiano dość jednostronnie i płytko, jako walkę słowem o wcielanie zdezawuowanej ideologii, miast o poprawę ludzkiego wnętrza, jego "konstrukcji moralnej".
Program - w innej sytuacji politycznej absolutnie neutralny: subtelnie zaaranżowanym melodiom towarzyszył obraz artysty przygotowującego wigilijną wieczerzę, kładącego siano pod obrusem na stole - nagle nie tylko stał się symbolem "zdrady" Niemena, ale i perfidnym posłużeniem się symbolami chrześcijańskimi do pacyfikacji wzburzonych nastrojów społecznych!
Kolejne miesiące i lata wzbogaciły pulę realizacji m.in. o film "Teraz na ciebie zagłada" według noweli Jerzego Andrzejewskiego, oparty na chińskich motywach spektakl teatralny "Wdzięczna pani Strumyk" czy "Sen nocy letniej" Williama Szekspira w Łodzi. Przez wiele lat trwała także współpraca ze znaną szeroko w świecie Olsztyńską Pantomimą Głuchych, zapoczątkowana w 1978 roku wspomnianą już "Galateą", a kontynuowana m.in. spektaklem "Bankiet" według Witolda Gombrowicza z 1983 roku.
- Proszę się nie oburzać: tylko drobiazgowe i chłodne przyjrzenie się Pana ówczesnym wyborom i motywom może uwiarygodnić dalsze dociekania, prezentacje i analizy, dać nam podstawę do rzetelnej oceny dokonań. Zauważmy więc, że poza wykonywaniem standardów i parafraz polskich motywów ludowych, równolegle rozpoczyna Pan własną drogę twórczą...
- Wybrał się tam Pan jesienią, zdążywszy jedynie - właściwie na pożegnanie "Grupy "Niemen"" - zrealizować w czerwcu jeden utwór do oratorium bitowego "To pejzaż mojej ziemi". Fragment był zatytułowany - jak na ironię! - "Przecież nas wita..." (do słów Jacka Hohensee i Adama Kreczmara, z muzyką Marka Sewena), choć z drugiej strony było to właśnie powitanie tych "zaoceanicznych" nadziei, by po kilkunastu zaledwie miesiącach znów tracić kolejne złudzenia...
