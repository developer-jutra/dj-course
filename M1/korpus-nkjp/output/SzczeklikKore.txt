Jest taka choroba, na którą od wieków szukano lekarstwa i nie znaleziono. Nazywa się miłość. Próżno pytać medyków o jej istotę. Opisu rządzących nią mechanizmów nie znajdziesz, Czytelniku, w uczonych księgach lekarzy. Weź raczej do ręki tomik poezji i nie zawiedziesz się. Bez trudu odnajdziesz ją też w teatrze, powieści, malarstwie. Słowem, w sztuce.
Jakże platońsko brzmi w tym kontekście teoria Jernego! Wiedza zatem w ułamku tylko dociera do nas ze świata zewnętrznego. Organizm nie dowiaduje się niczego nowego w zetknięciu z antygenem. To wszystko jest w nas. Mówiąc językiem biologii molekularnej: nie można narzucić DNA informacji o syntezie przeciwciał; ta wiedza już jest w nim zawarta.
W minionych dekadach to pacjenci często pisali o medycynie; pacjenci lub pasjonaci medycyny, jak na przykład nasz wielki eseista Jerzy Stempowski, znawca-amator farmakologii oraz procedur medycznych, udzielający nieraz, w swych pięknie napisanych listach, porad zdrowotnych albo przynajmniej ze znawstwem i melancholią komentujący diagnozy lekarskie postawione jego korespondentom przez fachowców.
Dziś miasteczko in toto nie żegna odchodzącego. Nie przemierza go kondukt, nie biją dzwony. Z kaplicy w nowej części cmentarza trumna wyjeżdża na platformie wózka elektrycznego. Jedzie na przygotowane dla niej miejsce, w długim szeregu łudząco do siebie podobnych grobów.
Paul Broca, lekarz paryski, zachował mózgi swoich pierwszych pacjentów dla potomności. Po utrwaleniu ich w formalinie przekazał je do muzeum w Paryżu. W 2007 roku neurolodzy amerykańscy wyciągnęli je z muzeum i poddali badaniu rezonansem magnetycznym. Potwierdzili ścisłość obserwacji Broki. Ośrodek mowy zajmował obszar przez niego określony, większy nieco niż w wersji uproszczonej, przekazywanej przez jego następców.
Ha-Nocri: "Prawdą jest to przede wszystkim, że boli cię głowa i to tak bardzo cię boli, że małodusznie rozmyślasz o śmierci (…). Ale twoje męczarnie zaraz się skończą, ból głowy ustąpi".
"Przyznaj się - zapytał cicho po grecku Piłat - jesteś wielkim lekarzem?"
Działo się to w stanie wojennym, nazywanym też "wojną polsko-jaruzelską". W Solidarności przygotowywaliśmy kontrmanifestację pierwszomajową, na przekór WRON-ie (Wojskowej Radzie Ocalenia Narodowego). W piosenkach ulicznych śpiewano o "zielonej wronie", ze względu na kolor wojskowych mundurów, w których występowali zarówno jej przywódcy - twórcy stanu wojennego, jak i ich tuby - prezenterzy telewizyjni.
