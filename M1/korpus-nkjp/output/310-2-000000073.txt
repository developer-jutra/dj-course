Obaj byli przyjaciółmi Kisiela, więc ich znajomość pojawiła się w sposób naturalny. Bruderszaft wypili gdzieś pod koniec lat czterdziestych.
Przez chwilę byli razem w "Słowie Powszechnym", ale Tyrmand szybciej niż inni pojął, czym naprawdę jest PAX, i ze "Słowa" odszedł. Andrzej Micewski zrobił to dopiero w roku 1956. Kontakty towarzyskie utrzymywali jednak przez cały czas.
Była w nim, wspomina Sierpiński, wielka wiara w siebie, pewność, która dziewczyny zjednuje. One nie lubią chłopaków, których trzeba brać za rękę i wsadzać ją sobie za stanik. A Tyrmand taki nie był. Nie był przesadnie wybredny, ale też nie brał wszystkiego, co nie uciekało na drzewo. Nie lubił dziewczyn głupich, chyba, że były bardzo piękne.
Wiele razy słyszała od Wacka opowieści o wizytach Tyrmanda w Krakowie, kiedy zatrzymywał się u Kisielewskich na Krupniczej. Któregoś ranka Wacek obudził się i zobaczył w rękach Tyrmanda coś fascynującego. Głośno burczało, a Tyrmand jeździł tym po twarzy. To była elektryczna maszynka do golenia.
Potem przyjeżdżał do nich małym czerwonym fiatem, aż wreszcie zabrał Wacka na festiwal jazzowy w Sopocie.
Tyrmand był zachwycony Ameryką, wypisywał najpierw w "New Yorkerze", a później w "Chronicles of Culture" peany na cześć nowej ojczyzny, a Najder tego zachwytu nie podzielał. Tyrmand pisał z pozycji Europejczyka, który dobrze wie, czym jest komunizm. Chciał wytłumaczyć Amerykanom, że powinni cieszyć się z tego, co mają. Mówił im, że nie wiedzą, jacy są szczęśliwi i narzekają bez sensu.
