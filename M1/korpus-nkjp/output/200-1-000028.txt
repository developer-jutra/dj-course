Podziękował i wstał. Księżna towarzyszyła mu aż do głównej alei, tam pomachała Aleksandrowi Rawskiemu, który na tarasie zabawiał rozmową jakichś gości.
Przyszły zięć przerwał konwersację i podążył w ich kierunku.
Nim jednak zrównał się z nimi, Delfina, ściszając głos, powiedziała Romanowi:
Mimo ostrzeżeń ze strony Brytyjczyków i dramatycznych raportów z Warszawy od agenta ulokowanego na szczytach MON-u, prezydent Ed Kennedy nawet nie przerwał swego urlopu na Hawajach. Odbył jedynie krótką telefoniczną pogawędkę z prezydentem ZSRR Gromowem. "Stosunki radziecko-amerykańskie są lepsze niż kiedykolwiek" – głosiło wydane po niej oświadczenie rzecznika Białego Domu, Strobe'a Talbotta. "Planowo postępuje dalsze ograniczanie arsenałów atomowych"...
Tak nadeszła noc Walpurgi, z 30 kwietnia na pierwszy maja.
Wewnątrz znajdowała się płyta CD, a na niej krótki napis: "Nasze ulubione monstrum na szpilkach". Wzruszenie złapało go za gardło – rozpoznał kanciasty charakter pisma Karola.
Nie odpowiadając na pytania Agnes: "Czy to coś ważnego?", pobiegł do swego pokoju. Zapomniał o butelce, drżącymi rękoma otworzył laptopa i wsunął krążek do czytnika dysków.
Pamiętasz, rozmawialiśmy kiedyś o zwornikach, najsłabszych punktach historii, których zmiana mogłaby odmienić wszystko. Wytypowaliśmy wtedy trzy lub cztery miejsca w historycznej czasoprzestrzeni.
Decyzja należy do ciebie. Jednak, dokonując wyboru, weź pod uwagę nie tyle rozmach przedsięwzięcia czy początkową głębokość zmiany, ile szansę realizacji. Plan, jeśli ma się powieść, musi być przede wszystkim możliwy.
O 14.30 gotów był spędzić z nią całe życie.
O 16.15 nawet się z nią ożenić.
Między 17.03 a 17.05 ich ciała wreszcie odnalazły się nawzajem, i było to epokowe spotkanie na miarę zderzenia Julii z Romeem, Daimlera z Benzem czy redaktora Stanleya i doktora Livingstone'a.
Całe szczęście, że ich uniesienie skończyło się przed 17.34, kiedy to zadzwonił ktoś z centrali CNN, zainteresowany ofertą współpracy złożoną agencji przez młodą reporterkę.
Teraz akcja przeniosła się do studia architektonicznego, pełnego modeli nigdy niezbudowanych gmachów i rzeźb, obrazujących germańską tężyznę. Za biureczkiem siedział dystyngowany dżentelmen, przemawiający ze swadą, jakby chodziło o przebieg nowego konkursu urbanistycznego. Na dole ekranu ukazał się podpis: Albert Speer.
Czwarty czwartek listopada. Dzień Dziękczynienia. Atlanta. Tłumy mieszkańców Georgii, zgromadzone wzdłuż Peachtree Avenue, witają prezydenta Deweya, dokonującego roboczego objazdu kraju. Jego hasło "Pokój i gospodarka" budzi spontaniczne poparcie. Orkiestry murzyńskie grają ragtime'y, tłum cheerleaderek tworzy radosny, falujący szpaler. Stojąc w otwartej limuzynie, prezydent pozdrawia obywateli. W planie ma wizytę w Savannah, gdzie będzie uczestniczył w ceremonii wodowania transatlantyka dla niemieckiego armatora. Transatlantyk ma nosić nazwę "Schleswig-Holstein".
Jak było do przewidzenia, lód nie wytrzymał i pierwsza maszyna zapadła się, znikając w nurtach lodowatej rzeki. Druga usiłowała hamować, ktoś wyskoczył wierzchem, ale zawrócić skota już się nie udało, pojazd nie utrzymał się na pochyłości i podzielił losy pierwszego.
Wyminęła szerokim łukiem miejsce katastrofy. Mózg pracował intensywnie.
Skąd brała się ta dziarska muzyka? Najwyraźniej wzdłuż podskarpia, obok przejezdnej Wisłostrady, rozwieszono głośniki-szczekaczki. Wkrótce dało się rozpoznać również słowa.
"W przededniu święta Wyzwolenia Stolicy – gdakał spiker postawionym głosem filmowego amanta – całe społeczeństwo i władze Autonomicznej Republiki Nadwiślańskiej oddają hołd radzieckim wyzwolicielom Warszawy z pęt faszyzmu, imperializmu i nacjonalizmu". Wypowiedź kończyło dobitne: "Niech żyje Socjalistyczna Eurazja! Niech żyje lepsze jutro swobodnych ludów!"
Intensywny zapach pomarańczy...
Kiedyś woń taka kojarzyła się z przygotowaniami do Wigilii. Z tarciem skórki, niezbędnej do pieczenia świątecznego ciasta. Jednak nie znajdował się w kuchni babci Zosi. Zapach dochodził od strony dojrzewających sadów pomarańczowych, spływających po stokach wzgórz prawie do samego ganku jego nowego domu.
