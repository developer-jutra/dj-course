Nad zalewem też nikt. Niektórzy nawet nie zauważyli, że domek już od paru sezonów stoi pusty. Robili oczy, jakby się dziwili, dlaczego nie przyjeżdża. Pan Robert, mówi pan? Ale w którym to było sezonie? W którym to sezonie? Tak, pamiętam, rzeczywiście. I wyniósł się również z miasta, mówi pan?
Wyszedł po chwili z tej balowej sali, ustawił nas w rzędzie, według instrumentów, skrzypce, altówka, klarnet, trąbka, puzon, perkusja i ja, saksofon. Nie wiedziałem, czy dlatego że najmłodszy byłem, czy przez ten saksofon.
Na wejście mieliśmy coś zagrać, dopiero potem przejść na miejsce dla orkiestry. I teraz niech pan sobie wyobrazi, wchodzi pan do wielkiej rozjarzonej światłami sali, serpentyny, baloniki, a nie widzi pan ludzi, tylko same maski.
Zaczęli do mnie robić jakieś miny, jakby mnie uspokajając, że zaraz zwolnią drogę. I rzeczywiście, taczając się, po chwili ruszyli przed siebie. Postanowiłem poczekać. Złapałem w radiu jakiś koncert, posłuchałem i dopiero ruszyłem. Z duszą na ramieniu jechałem, ze wzrokiem napiętym, niepewny, czy znów nie wyłonią się z tej mgły na środku drogi. Nie uwierzy pan, ale jakbym się do nich już przywiązał. I nawet zaczęło mi ich brakować.
Zmienił obiektyw na długą rurę. Przyklęknął przy kupce. Obiektyw wsadził w szparę, rozchyloną jakby na ostatnie westchnienie. Pstrykał, pstrykał podniecony, o, świetne, o, znakomite, o, jeszcze lepsze. Tylko kiedy już skończył, ktoś jakby go w tę kupkę chrustu zaczął wciągać. Szarpał się, szarpał, wołał, pomóżcie, państwo, aż w końcu musiał puścić aparat. O, i tak go stracił.
Ja nie mogłem zasnąć. Nabiłem sobie głowę myślami z tej rozmowy, bo dla mnie wszystko, o czym mówili, było jakby spoza granic mojej wyobraźni. A najbardziej dręczyło mnie, gdzież to majster był, że Boga tam nie było.
I na drugi dzień poszedłem do niego, żeby coś mi poradził, bo korki mi się ciągle palą, gdy włączę trójfazówkę.
Nie odczułem jednak w jego głosie, że się ucieszył, jak bym mógł się spodziewać po tych wszystkich jego listach, a tym bardziej po tym ostatnim.
Przyjechałem w sobotę pod wieczór do niego do domu. Bo przecież nie wie pan, gdzie to jest, powiedział mi przez telefon. Sam by pan nie trafił. I w niedzielę z rana ruszyliśmy nad ten zalew tutaj.
Pan tak sam, z własnej woli, czy przysłał pana ktoś? No, nie wiem, kto by to mógł być. Myślałem, że pan Robert. Pan jednak wypiera się, że nie zna pana Roberta. Tylko zastanawia mnie, skąd pan w takim razie wiedział, gdzie jest klucz do jegodomku.
I niestety, gdy w pewnej chwili znów się wspiął na palce, nagle zachwiał się. Byłby upadł. Na szczęście któryś z bliżej stojących chłopaków podskoczył i podtrzymał go. Osunął mu się w rękach. Podnieśliśmy go, położyli na ławce. Był blady jak ściana, zlany potem, nie słychać nawet było, czy oddycha. Któryś chciał biec po komendanta. Któryś dzwonić po karetkę. Wtem jakby uśmiechnął się do nas spod przymkniętych powiek.
Raz podobno w twarz kogoś uderzył rękawiczką, że ktoś śmiał zająć jego stolik. Skończyłoby się niechybnie pojedynkiem, bo tamten w odpowiedzi rzucił mu swoją rękawiczkę, co znaczyło, że żąda krwawej satysfakcji. Na szczęście właściciel kawiarni podniósł tę rękawiczkę i jakoś to załagodził.
Po tym zdarzeniu wstawiono w podstawkę na serwetki kartkę, że stolik zarezerwowany. Ale nigdy już nie przyszedł.
Całkiem niepodobny w tym pijaństwie do tamtych dwóch. Pierwszy upił się, to spał jak kamień. A co dzień prawie pił, to co dzień miała kamień w łóżku, a właściwie co noc. Drugi, kiedy przychodził pijany, najpierw bił ją. Dopiero gdy ją pobił, zabierał się do niej. Lubił się z nią taką pobitą, płaczącą kochać. A ten trzeci… wyjść, nie wyjść.
Wszedł do budynku stacji, a ja powlokłem się z powrotem. Szedłem wolno, różne myśli mnie dręczyły, a gdy byłem blisko leśniczówki, postanowiłem, że ucieknę od leśniczyny. Jeszcze zaczęła mi wyrzucać, gdzież tak długo byłem, o, i poziomek nie uzbierałem. I w ogóle, że byłem przedtem chętniejszy do wszystkiego, chociaż chudszy byłem i sił tyle nie miałem co teraz.
