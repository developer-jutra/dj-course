Sprzątanie i naprawy, naprawy i sprzątanie, żmudne starania o zatrzymanie chaosu na zewnątrz, codzienne odpychanie przeciwmiasta –  wszystko to całkowicie wypełniało życie mieszkańców, nawet jeśli oni sami wyobrażali sobie, że robią coś innego: zarabiają pieniądze na życie albo starają się sprostać jego trudom. I jeśli nawet miasto było zaopatrzone w jakieś specjalne instalacje do usuwania tego, co niepotrzebne, oni się tym nie interesowali, ufni, że właściwa instancja zadba o nich należycie.
Przy kuchennych stołach, nad stygnącą herbatą, domyślali się, że nie są tymi, dla których miasto zostało zbudowane. Widzieli sami, że wszystko w nich jest za miękkie i za kruche, że wola ugina się łatwo, a pragnienia uciekają to w tę, to w tamtą stronę bez żadnej przyczyny. Ręka ledwo pasowała do uchwytu narzędzia, serce było całkowicie oddzielone od reszty świata klatką żeber i powłoką skóry. Niczego tu dla nich nie było, wszędzie wokół odkrywali obcość.
