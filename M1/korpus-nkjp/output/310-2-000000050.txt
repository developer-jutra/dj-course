– OK – odpowiada. – Listę masz? – Podaję mu bezbłędny maszynopis i gotowe.
Podczas gdy siedzę w kawiarni nad kawałkiem apple pie wielkości Przylądka Kanagawa, wielebny ojciec wędruje z listą wzdłuż nieprzebranych bogactw USA, do których obcy nie mają dostępu. Nim mija pół godziny, kapelan raportuje po wojskowemu, że wszystko OK, a sprzęt załadowany do taxi.
Ja sam boję się wielu rzeczy i nie wsadziłbym w nie palca, tak jak wielu ludzi nie wyruszyłoby (za co ich nie potępiam!) czółnem przez ocean. Czego się boję ja, który nie lękam się płynąć tysiące mil samotnie? Panicznie boję się wszelkich szaleńczych doktryn. Ludzi pokroju Napoleona, Hitlera, Mussoliniego. Jestem przekonany, że wsiadłszy w ich łódź szybko dożeglowałbym do ostatecznej przystani.
Ale kiedy już wszystko zawiodło, okazało się, że nie zawiedli nas Japońscy przyjaciele. Ze wschodnim uporem i takąż wytrwałością badali każdą ewentualność sami, przez swych znajomych, przez znajomych, aż znaleźli.
Jak się potem okazało, szansa jedna na sto, bo na zatłoczonej Honsiu, nie mówiąc już o Kanagawa Prefecture, trudno jest znaleźć miejsce na postawienie stopy. Cóż dopiero jachtu!
Żegnaj, Big Hawai – największa wyspo. Wyspo ognia wulkanicznego, wyspo kawy rwanej przez nas wprost z drzew, wyspo rybaków o sercach tak szczerych, jak prostych. Zawsze będę was pamiętał, szemrzące palmy, w których cieniu odpoczywaliśmy po nurkowaniu, po obiedzie czy wędrówce. Nie zapomnę was nigdy pieczone na rozpalonych kamieniach ryby, biwaku na rybackim molo, zachodzie słońca na Kona.
Żegnajcie, Hawaje! Żegnajcie i do zobaczenia!
