Spod cara, przez Galicję, do cesarza.
Cztery lata. Rzadkie i krótkie listy do domu.
Ciężka praca. Różni ludzie. Katolicy i lutry.
Po polsku, czesku, słowacku, żydowsku i niemiecku.
Także po góralsku. Kim jesteś? Tym - albo tym.
Albo wymijająco: Góral, Cieszyniak, Ślązak, Tutejszy.
I żeby zabrał koc. Przyda ci się, idą przymrozki.
Ubrała się, zeszła do Ciotki, zaczęły grać.
Skrzypce to diabelski wymysł - pomyślał.
Koło dworca kolejowego zaczepiło go dwóch Cyganów.
Zagrać kawalerowi?
Nie zrozumiał, oszołomiony rozstaniem.
Cygan brzdąknął palcami po strunach. Rozpalone żelazo.
Wyrwał mu skrzypce, roztrzaskać je o bruk.
Michał! - to jej głos.
Poczuł na piersi ostrza noży. Kątem oka dostrzegł pastora.
Usłyszał: Hedwiga, nie wtrącaj się.
W stodole spostrzegła zarys postaci w nieheblowanych deskach. Objaśnij.
Kobieta pierze nad balią na tarce mężowskie koszule a może gacie.
Płacze. Przez niego.
Za dużo wiesz - powiada Maria bez zdziwienia.
A te napisy?
Maria odczytuje swoje pismo sprzed lat: Rana prana z rana.
Popatrz na mnie tymi swoimi ślepiami - mówi kobieta.
Wsuwa się pod głowę leżącego, błądzi palcami po jego twarzy.
Nawet o tym nie śniłam, przeznaczenie, znaczenie, zna-czenie.
Co to jest - czenie?
Takie spotkanie dwojga, które nie jest grzechem.
Nie gryzie go wstyd i nie dziwią go jej słowa.
Pocałuj mnie.
