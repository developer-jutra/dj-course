– Pamiętaj, że lody są dobre dla duszy.
– Zawrzyj pokój z samą sobą.
– Powieś hamak i połóż się w nim.
– Pomaluj paznokcie u nóg na czerwono.
– Nie martw się; żyj jednym dniem naraz.
– Stań nad wodą albo usiądź na ręczniku, aby popatrzeć na morze.
– Podczas letniej burzy usiądź na środku łóżka w ciemności i patrz w okno.
– Poszukaj książek, które lubiłaś jako dziecko...
Dopiero w dwie godziny po porannym otwarciu oczu uświadomiłam sobie, że dziś są urodziny Krzysztofa i rocznica naszego ślubu. I że mój mąż nie żyje od ponad siedmiu lat, a we mnie wciąż dokonuje się przemiana będąca owocem tego małżeństwa.
Od kilku lat w górnej szufladzie mojego biurka leży biały zeszyt. Często wyjmuję go stamtąd i coś zapisuję. Co kilka miesięcy zapisany zeszyt odkładam na półkę, a do szuflady wkładam nowy. Z kilkunastu zeszytów powstała książka. Nadal piszę.
Mieszkam teraz sama ze zwierzętami i z dźwiękami domu. Zegar tyka – to dusza. Bez niego cisza staje się martwa, sieroca. Szumi czajnik, krople deszczu stukają o parapet.
Jeśli chcę zatrzymać w sobie obraz, dźwięk, dotyk, uczucie – lepiej, żebym milczała. Doświadczenia i tak nie sposób przekazać słowami. Jeśli jednak nie mogę czegoś w sobie udźwignąć, jeśli zbyt trudno lub zbyt boleśnie mi to pomieścić – słowa, zwłaszcza dobrze zaadresowane, przyniosą ulgę.
W jesiennej „Gazecie Morskiej” rozmowa z mądrą feministką Kazimierą Szczuką.
