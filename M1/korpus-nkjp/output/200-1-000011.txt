W jej tonie nie było nic zalotno-kpiarskiego. Sama rzeczowość. Jakby pytała, czy idę do dentysty, lekarza, na dworzec.
Łgać nie wypadało, ale wysiliłem się na niedopowiedzenie; normalnie to ja się umawiam z pięcioma dziewczynami dziennie, a tylko dzisiaj wyjątkowo nie mam ochoty – sugerowało chytrze moje „nie”.
Przez chwilę szliśmy obok siebie w milczeniu. Zaskakującą w centrum miasta polną drogą.
Nie pamiętam, czy pokazała mi, czy sam dostrzegłem na płótnie podpis „Jacek Chorąży”.
Gdy wychodziliśmy, zachowywała się trochę jak ludzie, którzy po komunii wstają od ołtarza, ale w holu wypisano hasło „Alkohol zabija powoli” i mijając je, Milena Hrabicz uczyniła w swym nastroju przerwę.
Mój ojciec zarabiał wtedy nie więcej niż dychę, a ja miałbym dwadzieścia razy tyle! Dziennie prawie cała ojcowska pensja! Jak Chorąży zacznę palić marlboro, pić trunki z Peweksu; jak krakowscy kumple Mileny będę hulał w nocnych barach orbisowskich hoteli, może wręcz, jak sam Siwy, kupię porsche. Serio, taki gówniarz i prymityw przemówił wtedy we mnie.
Mają dom z tawerną; Milena nazywa to tawerną – jakieś myszką trącące określenie, ale fajne, bo kojarzy się z pijaną marynarską bracią i szantami. Krok po kroku rozmija się już ze zwyczajnym językiem polskim współwłaścicielka domu i tawerny; kupili to z myślą o polskiej klienteli, ale złażą się tam różni, przeróżni, siła by gadać...
Chorąży ma na twarzy spokojny uśmieszek, bo dla niego to wszystko, co robiła wcześniej, w tym ze mną, zdaje się równie bez znaczenia jak dziecięce zabawy w doktora; dopiero on jest pierwszym mężczyzną Mileny. I patrząc na nią przy nim, przyznaję, że ma rację.
Dotarło do mnie, że Milena nigdy przy stosunkach nie objawiała głosem, co czuje, najwyżej oddech jej przyspieszał i mimika reagowała; uśmiechała się, zamykała oczy, a gdy kończyłem, szeptała moje imię lub łagodnym dotykiem dłoni przywracała mnie do rzeczywistości; było niezmiennie tak, że to ja silniej przeżywałem i mnie trzeba było do rzeczywistości przywracać.
Podobnie jak dotyk moich dłoni ocala cię przed czymś, tak samo chroni cię teraz moje kłamstwo.
Bo to nie tylko tak, mały, że ja lubię tych ludzi i ten styl; po co masz wiedzieć, że prócz tego są cholerne, zastarzałe układy, z których nie potrafię się wyplątać, bo po prostu jestem od Siwego zależna materialnie. Odkąd walczę ze starą, on głównie mnie utrzymuje.
MILENA: To był bardzo zły pomysł, żebym tu przyjechała.
Miło coś takiego usłyszeć, Mick, co nie? Więc krzywisz się. (Michał krzywi się, wyraźnie zirytowany.)
MICHAŁ: Miałaś lepszy?
MILENA: Wiesz dobrze, że nie.
Przytula się do Michała, by powiedzieć to, co on najmniej chciałby usłyszeć.
MILENA: Będę musiała wrócić; Michał, zrozum, zostawiłam męża i dziecko!
MICHAŁ: Rozwiodłaś się.
Łaziłem po Rynku, chodziłem do kościołów, trzy razy wysłuchałem hejnału, wreszcie poszedłem na dworzec zorientować się, o której mam powrót, i tu zmęczenie ostatecznie mnie dopadło, bo tej nocy, jak dzieciak w oczekiwaniu atrakcji, nie zmrużyłem oka, co zresztą wobec braku budzika wydawało się gwarancją bezpieczeństwa, iżbym nie zaspał na pociąg; byłem dziwnie pewien, że Magda by mnie nie obudziła.
To była pierwsza rozmowa tego rodzaju, gdy tak od serca gadałem z prymitywem. Później przyszło mi się przekonać, że wszystkie prymitywy, oczywiście te życzliwe – bo istnieją niestety także nieżyczliwe – reagują podobnie. Więcej, to jest jakby ich ideologia: „Gdyby nie my, prymitywy, wy, zapatrzeni w gwiazdy, co rusz wdeptywalibyście w gówno”.
Co pomyślała Danka? Pewnie, że ojcu serce zmiękło i że źle go dotąd osądzała. A co Romek? Mniej więcej to samo i że pewnie po drodze będzie chciał po męsku się rozmówić. Coś pan za jeden? Z których Hrabiczów? Jakie plany względem córki itede.
Ku-ku-ku ramaja! Jeszcze nikt w życiu nie nazwał jej maną, nie wie, czy ma się obrazić; on jest w swoim żywiole i dlatego bezwiednie używa swej prawdziwej mowy; idzie do saloonu niedbałym, westernowym krokiem, za nim, kuśtykając, podąża dziki, ciemny brat.
Rzeczywiście na światłach stoi jakiś superwóz, ja się na tym dobrze nie znam, odróżniam najwyżej syrenę od trabanta; na twarzy Mileny fascynacja i napięcie; światła się zmieniają i wóz rusza z impetem, jakby pod maską siedział Belzebub i pięćdziesiąt pomniejszych diabłów.
