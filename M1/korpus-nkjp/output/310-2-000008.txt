Do domu przyjechałem zupełnie głodny. W mieście wszędzie ogonki, po wszystko ogonki. Oczywiście awanturowanie się na każdym kroku, bo ludzie są rozdrażnieni. Rozczochrane i śmierdzące harpie toczą oczami wokoło, szukając na kogo można by otworzyć plugawy pysk. Zachłanność i zawiść, zazdrość i nienawiść kurczą wszystkie twarze.
- Nie, nie byłem. Pracowałem. Zostałem zmobilizowany do przemysłu.
- No i cóż? Chciałby pan pewnie wrócić do Polski. Miejsce każdego dobrego Polaka jest teraz w Polsce. Musimy pracować, wziąć się do uczciwej pracy...
- Nie.
Jest zaskoczony, ale zamydla dalej.
- Robię, co mogę, żeby umożliwić wszystkim powrót, ale ta akcja księdza Cegiełki i pewna działalność polskich elementów komunistycznych uniemożliwia mi robotę, opóźnia wszystko...
Przerwałem mu sucho:
- Teraz już za późno! Następnym razem...
Podchwycił:
- Tak, następnym razem wspólnie odprowadzimy ich do Berlina.
- Avec plaisir! Monsieur (Z przyjemnością! Żegnam) - ukłoniłem się już nie patrząc na niego i wysypałem szachy z pudełka. Odszedł, coś poszeptał z kolegami i dalej pili. Tadzio patrzył na mnie i widziałem, że mu było żal. Zawiedziona szlachecka fantazja przeglądała mu z niebieskich oczek. Bigosować, mościpanowie!
Rano, w cieniu kościoła spotkałem mera. Mrugnąwszy figlarnie jednym okiem, powiedział mi: C'est fini en Sicile... (Na Sycylii już po wszystkim) No - nareszcie. Teraz będą lądować w południowych Włoszech. Znowu wszystkim wydaje się, że to już niedługo koniec. Mnie nie.
Często wydaje mi się, że tak zwany rozsądek jest najbardziej zakłamanym kątem duszy człowieka. Siedlisko bakcyli najzgubniejszego zakłamania. Bardzo często.
Wiara w coś nie jest właściwie niczym innym, jak laską podpierającą kulawe myśli. Zerwanie z kimś, kogo się lubi lub kocha jest często dlatego tak przykre i trudne, bo jest zerwaniem z sobą samym.
- Co pan wie o tej sprzedaży futer przez panią markizę?
- Właściwie nic nie wiem.
- Ach, więc pan zeznaje na korzyść tej pani?
- Nic nie zeznaję.
Zapisał to wszystko po niemiecku i przeczytał mi na głos. Podpisałem. Pan radca jest jedynym przedstawicielem Niemców i naszym "duchem opiekuńczym". Żadne inne władze niemieckie nie zajmują się nami - jest ON. I tak się jakoś trwa.
Tadzio rozwalił się na ławce i powiada: "Masz pojęcie? Monte Carlo. I to TAKIE lejtki jak my..." Postanawiamy przeznaczyć na grę 30 franków, to znaczy po 15 franków każdy; wygrana równo na połowę, niezależnie od tego, kto wygra.
- Tak, ale czy ty wiesz, jak to się gra? - pyta niespokojnie Tadzio.
- A to tutaj, zaraz na lewo - panowie pewnie nowi pensjonariusze... Witamy, witamy...
- Nie, my tylko przejazdem. Chcemy odwiedzić kolegów.
- Ach tak. A gdzież to panowie tak podróżują?
- Jedziemy do Paryża. Wracamy, bo tam...
- Co? Do Paryża? Do Niemców? Zdrhhaajcy! Zosiu, Helenko chodźcie. Z tymi panami nie ma o czym mówić... - I poszły, duszając rupkami.
- Rozprawa odbyła się w piątek.
- A jaki wyrok? - pytam.
- Tego nie mogę panu powiedzieć, czy pan jest kimś z rodziny?
- Nie.
- Alors je ne peux pas. (Więc nie mogę.)
- Ale ja wiem, że rozprawa ma się odbyć jutro...
- Nic więcej nie mogę powiedzieć. Może panu powiedzą coś tam i tam.
Nie piszę, nie czytam, nie myślę - robię model jakiejś starej francuskiej awionetki. Fascynujące. Wracam do domu i kleję patyczki w milczeniu, pochłonięty całkowicie rozwiązywaniem trudności montażowych. Basia spogląda na mnie jak na pomyleńca i znosi cierpliwie nieporządek w pokoju, śmieci i bałagan. Wspaniale przy tym odpoczywam.
W 18-ym okręgu wyleciał w powietrze burdel dla żołnierzy niemieckich. Zabiło dwóch, kilku rannych. Od dziś dnia cały 18-ty arrondissement jest zamknięty od 6-ej po południu. Zarządzenie to obowiązuje aż do odwołania. Znowu wszędzie czerwone afisze. Timoszenko goni Niemców za Rostowem. Anglicy jąkają się w Libii, idąc podobno naprzód.
Wyszedłem od nich pod wieczór zupełnie wybity z czasu i z epoki. One, ich dom, stara matka, podwieczorek, zapach w mieszkaniu - wszystko było skończone, doskonałe. To coś francuskiego, co jedynie można nazwać "praesens plusquamperfecti". Teraźniejszość czasu więcej niż dokonanego.
Płacimy i idziemy na dworzec. Zapada mrok, bierze lekki przymrozek. Wtacza się pociąg. Siadam w kącie i usypiam, budząc się na Gare du Nord. Idziemy jeszcze do bistra na grog z sacharyną. Patronka siedzi przy kasie z kotem na kolanach i popędza garsonów, jakieś dwie wycofane ze śródmiejskiego obiegu filles (prostytutki) rozmawiają, kaszląc chrapliwie.
Ale nie zapominajmy o jednym: Świat, panie dzieju, zawsze spogląda na nas. Oni nic nie mówią, ale zawsze, panie dzieju, z nas biorą przykład. Bo Polak, panie dzieju, to pan wie... ha... psiakość... pan wie, Polak, to rozumie pan... jak by to powiedzieć, panie dzieju... Właśnie. JAK BY TO POWIEDZIEĆ?
- Tadziu, skąd znasz to powiedzenie "Ociec - prać?" - zapytałem.
- Z "Potopu", Andrzejku. Te dwa flimy Kiemlicze zawsze się tak pytali starego, jak ktoś zaczynał tak podskakiwać, jak ten gifrajter wycofany z obiegu.
Zadanie na pół godziny przed zaśnięciem: przemyśleć wpływ "Trylogii" na Polskę.
Mój młody towarzysz przybiegał do mnie co chwila i wołał: Venez donc et regardez - jestem pewny, że to prawdziwy antyk - ça vaut au moins 100 000 francs (Niech pan tu przyjdzie i popatrzy (...) to jest warte co najmniej 100 000 franków.). Francuski zmysł oszczędności i ukochania przeszłości poprzez kapitał, jaki ona reprezentuje, buntował się w nim do żywego.
Basia nie dostała dziś nic na targu. Stała w ogonku dwie godziny po odrobinę białego sera, przypominającego raczej gips. Z dodatkiem mleka w proszku z naszych zapasów, będzie to można jeść. W naszej kantynie fabrycznej zmniejszono nam obiad o jedno danie. Dr K. i ja chodzimy głodni i wściekli.
Po południu wiadomość, że kolejarze zastrajkowali. Metro staje w sobotę o 13.30 i będzie nieczynne do poniedziałku do 13.30. Oczywiście nikt nie pójdzie do pracy. W Paryżu zaczyna się wyczekiwanie. Już są w Chartres. Miasto huczy od plotek. Amerykanie rzeczywiście zrobili śliczny manewr pancerny. Zdolny ten Patton. Niemcy ciągle kontratakują w Normandii. Właściwie trudno zrozumieć, jaki jest ich plan.
- No i jak to było ostatnim razem? W tej willi tylko parter był zarekwirowany przez Niemców, a mademoiselle (panna) wzięła ubranie z szafy w ścianie (placard), w kuchni na pierwszym piętrze?
Dziewczyna milczy - wtrąca się jej adwokat:
- Tak, one spały z Niemcami na parterze, ale w nocy elle est montée dans la cuisine pour, pour... (poszła na górę do kuchni, żeby, żeby...)
Nie ma w tym zaczepnej brutalności Niemców, wyzywającej do walki, żadnego "Drang". Francuz jest jak ślimak. Urażony w najczulszy koniec swego rożka posłannictwa, chowa go, kurczy się i zamyka w skorupie d'une indifférence aimable (grzecznej obojętności). Ale na pierwszy odgłos Vive la France, wykrzyczany przez byle kogo, gotów jest wyskoczyć nie tylko ze skorupki, ale z własnej skóry. Jest to może jedyna okoliczność, w której Francuza opuszcza na chwilę materializm.
Potem dialogi i dialogi; błyskotliwe, subtelne. SŁOWO. Pojedynek. Przyjaciel z prowincji powiada, że żona mogłaby zapobiec pojedynkowi już na placu. Wobec tego mąż delikatnie informuje o tym żonę. Gdzie tam - pani ani myśli o interwencji. Przeciwnie: jest zachwycona. Będzie się o nią bił; PO TRZYDZIESTU LATACH. Jak on ją jeszcze kocha!
Nagle wpada jeden z nich i mówi: "Pan Schwerbel prosi pana na górę". Zaskoczyło mnie to. Nigdy nie mieszkałem w żadnym schronisku. Już mu powiedzieli... Idę. Przy maszynie do pisania siedzi młody jeszcze mężczyzna, ubrany bardzo starannie, pali angielskie "Black Caty" (obłowili się po Anglikach), wita mnie uśmiechem. Mówi doskonale po polsku.
"I co Niemcy będą nam zawracać głowę o swojej wielkości i genialności, o wspaniałej organizacji i kulturze, jeżeli oni nigdy nie potrafili zorganizować zwyczajnej, porządnej, ludzkiej zagrychy" (casse-croûte).
W tym krótkim zdaniu jest - Francja. Nie im imponować poświęceniem "der deutschen Grenadiere", Arno Brekerem, Wagnerem, Führerem. Żreć - a potem możemy ewentualnie porozmawiać. Ideały? Nie ma się ich wiele z pełnym brzuchem, a cóż dopiero z pustym.
Na obiedzie u państwa P. Symfonia. Zupa. Potem ryba z wody. Pieczarki w białym sosie, kartofelki obsmażane w oliwie, do tego "Chablis 1926". Brukselka. Gruszki w kremie. Rozegrałem przy stole eine wirkliche Vernichtungsschlacht. Zniszczyłem. Opchałem się na całą pojemność skurczonego żołądka.
- Savez-vous (Wie pan,), tego proboszcza zamknęli już kilkanaście lat temu. Za handel miejscami w raju. Figurez-vous (Proszę sobie wyobrazić,), sprzedawał bigotkom miejsca w raju. Za "fauteuil d'orchestre" (miejsce na parterze) koło Św. Antoniego brał 3000 franków, a za dostawiane krzesło koło tego patrona rogaczy, Św. Józefa, 1500 franków. Ale zamknęli go, zanim zdołał wywiesić w zakrystii kartkę, że już ma komplet.
Gdyby nie to, że we wszystkim istnieje prawo reakcji, niezależne, można by zupełnie zwątpić. I czym głębiej spadniemy, tym silniejsza będzie reakcja. Za trzydzieści, czterdzieści lat może obudzić się nowy człowiek. Europa może stać się kulturalniejszą i wolniejszą niż w epoce największego rozkwitu dotychczasowego. Może jeszcze dożyję tej chwili.
Dziś leżeliśmy na piasku. Cisza zupełna. Słońce było wprost gęste i wyciekało z nieba powoli i ciężko, jak morelowa konfitura z puszki. Tadzio nagle usiadł, zgarnął wypłowiałe włosy i wypalił:
- Faktycznie powiedz mi, co to się robi na tym świecie?
Dochodzi 5-ta i zaległa cisza. Jest noc księżycowa, tak jasna, że można by czytać. Wracają i pracują solidnie. Znowu jeden nieprzerwany huk. Paryż obstawiony jest flakiem - po nalocie na "Renault" zmądrzeli. W miarę jak Anglicy przelatują, działa odzywają się gdzieś daleko i potem huczą koleją. Jak na polowaniu na kaczki. Basia otworzyła jedno okno i powiedziała: "Żydy i masony odleciały - możemy spać".
Tłumaczę, że mam tam żonę, że zostawiłem ją bez środków do życia i że już cztery miesiące jej nie widziałem. Jeden z nich uśmiecha się melancholijnie:
- Ja nie widziałem już mojej żony od trzynastu miesięcy - verstehen Sie - od trzynastu miesięcy...
Mam głupią minę. Czeka mnie jeszcze większa niespodzianka.
Pomimo całej barwności i gorąca bijącego od takich opisów, wydaje mi się, że we wszystkim panuje jakiś wewnętrzny chłód. Ma się wrażenie, że przy pomocy tego wszystkiego ci ludzie chcą rozgrzać kawał lodu przenikający ich krew. Bije od tego zupełna obcość, coś tak obcego, że wydaje się, iż nie może tu być żadnych punktów stycznych między nami.
Tutaj odpoczywam. Śniadanie w pokoju, z ubraniem nie ma kłopotu. Koszulka, lniane spodnie i pantofle na sznurkowej podeszwie. Wychodzimy w pola, biorąc z sobą książkę po to, aby jej w ogóle nie czytać. Okolica pagórkowata. Między pagórkami wąskie, polne drogi. Wielkie łąki otoczone żywopłotami. Pasą się krowy i owce.
Wracamy przed 10-tą, dojeżdżamy do Châtelet i nie łapiemy już połączenia. Idziemy z Châtelet do domu na piechotę. Przeszło godzina spaceru pustym i ciemnymi ulicami. Smętnie kapie deszcz i jest duszno.
Amerykanie wzięli La Haie du Puy. Lotnictwo szaleje. Ci tego nafabrykowali. Rosjanie zajęli Baranowicze i biją się na przedmieściach Wilna.
Weygand podał się do dymisji, ma dosyć kolaboracji. Krąży na ten temat mnóstwo pogłosek. Afryka północna nabiera wielkiego znaczenia. Anglicy rozpoczęli w Libii ofensywę w wielkim stylu i twierdzą, że idą naprzód. Opinia ogólna: Niemcy zaczynają przegrywać wojnę i właściwie ją już przegrali. Czas przyszły dokonany.
Mąż: - W hotelu!... No i...
Żona: - I w hotelu... Kiedy wiesz... no cóż, zwycięstwo, a ty krytykowałeś Cesarza. Nawet w pewnym momencie... tak, w pewnym...
Mąż - W pewnym momencie... psychologicznym...
Żona - Tak; w pewnym momencie psychologicznym krzyknęłam nawet: Vive l'Empereur!
- Nie jest pan z rodziny - nie mogę panu nic powiedzieć.
- Jestem więcej niż z rodziny, jestem przyjacielem. Oskarżony nie ma w całej Francji nikogo z rodziny, jest sam.
- Sam! Il est seul (Jest sam) - i mruga na mnie zaczerwienionymi powiekami zasuszony bratek.
Zdjął kapelusz, wywinął wewnętrzny pasek skórki, podniósł podszewkę i zaczął upychać kapelusz dolarami, wsuwając je pomiędzy podszewkę i filc. Przy tym wszystkim puszczał oczy w tak dziki taniec, że mimo woli odczuwałem w głowie ból i musiałem się powstrzymywać, aby samemu nie zezować.
- Panie Zygmuś... co pan wyprawiasz z tymi oczami?
- Jakbyś pan był pijany przez czterdzieści lat bez przerwy, to by się panu wszystko obluzowało. Orewuar.
Jakieś nowe prawo o rekwizycji do pracy mężczyzn od lat 16 do 60 i kobiet od 18 do 45. Przygotowuje się nowy transport do Niemiec.
Kończę czytać "Muson" Bromfielda. "Hintertreppenlitteratur". Niezłe opisy obok zupełnego barbarzyństwa nieraz kilkunastu kartek. Nie wiadomo, o co chodzi.
Udało się. De Gaulle w tych dniach pozyskał Francję. Właściwie teraz może już spokojnie spać. Jednym uderzeniem buta Niemcy rozdarli subtelną pajęczynę. Stülpnaglowi powinni dać po wojnie Legię Honorową. Zawsze tacy sami. Teraz będą chcieli to naprawić, bo nie są aż tak głupi, żeby nie zorientować się w ogromie klęski psychologicznej.
Na Saint-Germain siadam na tarasie kawiarni. Migają w słońcu rowery i kolorowe plamy ładnych kobiet. W ciepłe dni wszystkie kobiety są jakby "otwarte", jak kwiaty. A może tylko są to resztki wrażenia, bo w oczach mam ciągle bukiet piwonii. Amerykanie zajęli Carantan.
Rano atmosfera naprężona - kontredans plotek i komentarzy. Anglicy zaatakowali Madagaskar, desant w Diego Suarez. To znaczy, że konsjerżki miały rację. W wieczornych gazetach ukazał się już oficjalny komunikat o "tchórzliwym zamachu Anglików na francuską posiadłość i o bohaterskiej obronie załogi Diego Suarez". Chociaż to. Już bałem się, że Francuzi oddadzą to Japończykom.
W naszym pokoju gorąco i zapach kurzu. Na stole filiżanki z nie dopitą i zapleśniałą herbatą, kawałek zeschniętego chleba, ogryzki z gruszek, nad którymi krążą wstrętne, małe muszki. W pokoju jest jeszcze ciągle 2 sierpnia.
Robimy przeciąg i rozbieramy się. Myję brudne i lepkie ręce.
- Dobry wieczór. Pańskie nazwisko jest mi znane albo z literatury, albo z historii...
Boję się, ale mam ochotę wybuchnąć śmiechem.
- Jeszcze ani z jednego, ani z drugiego. Pan się myli - odpowiadam z uśmiechem.
- Aaa... myślałem. Pan co robi we Francji?
- Przyjechałem przed wojną, pracowałem i pracuję u Francuzów...
- Pan w wojsku nie był?
