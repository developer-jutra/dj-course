Godzina szósta. Nic nie słabło. A więc co, leżeć? Tracić cenne godziny?
– Ruszmy się – Marek uniósł się.
– Wieje – usłyszał głos Wojtka.
Sensowna odpowiedź! Wieje! W tym pieprzonym rejonie zawsze wieje. Tu latają cyklony, podejdą wyżej, będzie wiało od wyżu. Godzina siódma.
– Chodźmy – powtórzył. – Zróbmy próbę w taką pogodę…
Ruszyli dalej. Teren puszczał z trudem. Szczeliny, woda, torosy.
Z pamiętnika Marka:
Nerwy i mięśnie napięte do granic wytrzymałości, zamieniam się w maszynę, która bada teren i gna naprzód. A teren ciężki. Powoli czuję, jak przychodzi bezsilność na szczeliny, wodę, słaby lód pod nami, wiatr i torosy.
Z pamiętnika Wojtka:
Myślałem tylko o biegunie i żeby mieć to z głowy.
Dwadzieścia pięć kilometrów do bieguna.
Cofnęło ich tylko dwa kilometry na południe. Wiatr zmęczył się także. Przez chmury starało się przebić słońce. Wyglądało na to, że coś się wreszcie zmieni. I nie za bardzo mogli w to uwierzyć.
Siedząc na spakowanych pulkach spojrzeli na południe, skąd przyszli. Starali się przeniknąć zamglone powietrze, dostrzegali w myślach niewidoczny zarys wierzchołka góry nad Ward Hunt Island, skąd wyruszyli.
