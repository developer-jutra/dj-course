Dwa lata leży w aktach ohyda. I śmierdzi jak rozkładający się ochłap padliny. Marta nie wiedziała, ale teraz wyobraża sobie ich radość z jej milczenia. Cieszą się do tej chwili, że znaleźli powód, by jej dopiec, do żywego. Ośmieszyć. Poniżyć.
A więc tak, definitywnie, skończyło się jej małżeństwo, pomyślała, wpatrując się w czarny prostokąt okna.
I nawet teraz, po tylu gorzkich doświadczeniach, nie potrafi wzbudzić w sobie nienawiści do tego oprawcy. "Coś" zablokowało wnętrze i jak obracająca się z nagranym tekstem magnetofonowa taśma powtarza, że człowiek (przez duże "C") nie powinien nienawidzić kogoś, z kim przeżył choćby jedną chwilę szczęścia. Nawet złudnego. Paranoja!
Wodzi oczyma po stojących postaciach. Niepewna czy istotnie poznaje, ale odważa się i zaczyna wolno wymieniać imiona. Raz się pomyliła, raz nie wiedziała kim jest z boku stojąca młoda osoba.
To szpital, a to łóżko i ona w nim leży. Dlaczego?
Bezmyślnie zdeptałeś po drodze wszystko i wszystkich. Upragnioną miłość zanurzyłeś w najpodlejszym, cuchnącym bagnie.
I znów poczułeś się zwycięzcą!
Czy ty masz duszę i sumienie?
Czy w ogóle wiesz, co to jest?
Nie zdołałeś do dna wyrwać tej maleńkiej drobiny, zachowanej w czeluści mego serca. To ona, niemal ostatnim tchnieniem, cichutko zawołała o ratunek, zwracając się do Tego, który jest samą miłością.
Wspomina w tej chwili okres z przed kilkunastu lat własnej i synów działalności w Solidarności, która przyciągnęła na początku lat osiemdziesiątych wiele milionów ludzi, widzących jedyną, polityczną szansę dokonania zmian w naszym państwie, zniewolonym od czasu zakończenia wojny przez okrutny reżim sowiecki.
Dzień wstał szary i niemrawy. Niebo, z wieczora zupełnie czyste i wyiskrzone gwiazdami, nad ranem zasnuło się gęstymi, nisko zwisający-mi chmurami. Około siódmej zaczął padać deszcz. Ustawał na chwilę, ale promienie słonecznie nie zdołały przedrzeć się przez szarą, ciężką opończę i tylko gdzieniegdzie rozjaśniały cieńszą warstwę skłębionych obłoków.
Marta dyskretnie przyglądała się trójce młodych ludzi, którzy teraz opiekują się Polą. Agatka, wysoka, smukła, zgrabna z czułością gładziła posiwiałe włosy, a do drugiego boku tuli się Patryk, domagający się prababcinych pieszczot. Marta poczuła ukłucie. Zazdrość? Może. Czy dożyje podobnej chwili? Chyba nie!
Gdy po kilku godzinach wróciła do domu, również czuła spokój. Inny. Weszła do gabinetu i bezgranicznie puste spojrzenie zawiesiła na fotelu. Tym samym, na którym całe cztery lata leżał pozostawiony przez NIEGO płaszcz. Ten z dwiema belkami i trzema gwiazdkami na naramiennikach.
Z krzykiem wybiegła wzywając pomocy. Na ulicy już była sąsiadka, z którą Marta przez telefon rozmawiała. Przybiegła Dorota z mężem i synem. Wezwali Marcina.
Marta leżała nieprzytomna w oparach alkoholu. Szampan. Na stole, w pokoju kominkowym stoją puste dwie butelki. I dwa kieliszki.
Na obrusie kuchennego stołu przewrócona pusta fiolka z napisem "Rivotril"... obok rozrzucone dwa maleńkie, białe krążki.
Nienawiść nie daje siły, tylko zaślepia.
Lubisz atmosferę pościgu, cierpisz gdy się kończy. Jakakolwiek stabilizacja jest dla ciebie nie do zniesienia.
Szukasz, ciągle szukasz, byle gdzie, z byle kim i byle jak. Bez żadnego logicznego widzenia, aby tylko zaspokoić chwilowe zachcianki. Po drodze do celu wszystko niszczysz - ludzi przede wszystkim. Obce ci są wyższe wartości - uczciwość, lojalność, odpowiedzialność, etyka i godność.
Przez dwadzieścia lat życia na Brooklynie, Lemańska nie jedno już widziała. Napatrzyła się, oj napatrzyła, na życie polonusów na Green Point, w tej polskiej enklawie, potocznie nazywanej polskim, nowojorskim gettem. Sama pochodzi z zapadłej wsi pod Suwałkami, tam gdzie diabeł dobranoc mówił, a bieda piszczała z każdego kąta. Skorzystali z okazji, że ktoś z rodziny ich tutaj zaprosił.
Musiała je mieć. W swoim domu. Nie potrzebowała dla siebie, ale wiedziała jaką ukochanemu sprawi radość. Już ma prezent, który na urodziny dostanie... ON. Nigdy nie miał własnego, wyłącznego dla siebie miejsca do pracy, do napisania listu, przeczytania codziennej gazety. Bardzo pragnął mieć (tak mówił). Teraz ona mu da i zobaczy błysk radości w oczach, niebieskich jak niebo.
Dokąd zdąża i czego pragnie?
A może znów błądzi i pogrąża się w nowy absurd?
Obecne życie Marty jest absurdalne i patologiczne! A może nie obecne, lecz przeszłe, w chorym związku, do którego jedna strona, od samego początku wprowadziła za sobą gruboskórność, fałsz, intrygi, kłamstwo, obłudę i... wyrachowanie? Nie, to niemożliwe!
W następnych tygodniach, wielokrotnie powracała myślami do ostatniej sesji, coraz bardziej zaczynała rozumieć kompleksy i relacje rodzinne obecnego życia, poczynając od najmłodszych lat. Przed nią była sesja, możliwe, że zasadnicza, która miała odpowiedzieć na ważne pytanie. Nastąpi to prawdopodobnie dzisiaj, a potem czas pokaże, w jaki sposób upora się z tym wszystkim, co tak nagle na nią runęło.
Marta nie potrafiła odpowiedzieć na pytania córki, gdyż sama do dnia dzisiejszego nie znała odpowiedzi. Gardło miała mocno ściśnięte, czuła silne ukłucie w okolicy serca i przyśpieszone pulsowanie powyżej prawej skroni, które za chwilę przerodziło się w dotkliwy i rozszerzający ból głowy. To sygnał, że bardzo podskoczyło ciśnienie krwi. Chyba powyżej dwustu jednostek. Nie ma czym zmierzyć, bo ON, wyprowadzając się, zabrał aparat.
"Easy Life" - "Łatwe Życie"?! - modne stało się w ostatnich latach używanie niepolskiego nazewnictwa, bo podobno lepiej brzmi "shop" - zamiast sklep, "market" - zamiast bazar; kawiarenka awansowała na "Cafe", można mnożyć głupoty co poniektórych domorosłych, bazarowych biznesmenów. A przecież już przed wiekami Mikołaj Rej powiedział "Polacy nie gęsi, też swój język mają". To prawda, że mają piękny i bogaty, ale widać, iż wielu to szary, pospolity drób.
Bała się, aby nie ponieść kolejnej porażki. Przecież dopiero co przeszła rozwód z głupim i nieodpowiedzialnym człowiekiem. Efektem krótkiego małżeństwa był syn, spłodzony dokonanym na niej gwałcie, już w trakcie procesu rozwodowego. Nie mogła pozwolić na kolejną pomyłkę, ponieważ nie była sama.
Poza dzieckiem była jeszcze bardzo chora na serce matka.
Cholera, winda stoi. Nieważne, że dziewięć pięter do pokonania, gdy nagrodą za trud, ten uśmiech szczęścia ukochanego, jego duże, łagodne dłonie tulące do piersi...
Teraz spogląda na to biurko, a dłoń bezwiednie gładzi powierzchnię blatu... już nieco sfatygowanego, ale nie poddającego się naturalnemu upływowi czasu. Przy nim krzesło, które też ma swoją bogatą historię...
Nikt się nie lituje, nie pieści z przyjeżdżającymi na zarobek. Wielu naiwnych, którym na ogół żaden z powracających tej nagiej prawdy nie powie, wyobraża sobie, że "dulary" leżą na ulicy, tylko się schylić i zbierać. Nie opowiadają, bo nieraz wstyd.
Podchodzi do głównych drzwi wejściowych, by wpuścić dwie kobiety. Czy już kiedyś były w siłowni?... Przeprasza, ale same muszą sobie poradzić, bo nie zejdzie po schodach, bo... to widać.. Że pusto?... no, bo... jak właścicielka często choruje... O tak, już dość długo... ale sprzęt jest nowy, dobry - wyjaśnia, zachwala.
Zeszły. Po chwili wracają.
Opanowało ją swoiste zniewolenie, niemoc przeciwstawienia się. Zaczęło się życie, niczym w transie hipnotycznym, z którego w żaden sposób nie potrafiła się uwolnić, zaprotestować, powiedzieć "nie", bo był taki delikatny, czuły, subtelny, a jednocześnie silny i męski. Poczuła swą kobiecość i było z tym cudownie. A wtedy zaczął decydować za nią.
W kuchni z filiżanką herbaty usiadła na swoim krześle, na wprost okna. Zapowiada się kolejna bezsenna noc. Ileż to już miesięcy nie sypia? Siedem, osiem? Aż niewiarygodne, że nigdy nie czuje charakterystycznego przy bezsenności pieczenia oczu, nawet białka nie są przekrwione. Zupełnie nie potrzebuje snu.
Bezwładne ciało z maską tlenową na białej, nie, szarej twarzy; włączoną do żyły igłą z długą, przeźroczystą rurką, w której kapie z butelki płyn, kładą na noszach i przykrywają kocami, obwiązują pasami i szybko wsuwają na szyny karetki. Czy dowiozą? Żadnej nadziei! Żadnej...
Karetka z przeraźliwym wyciem pędzi jak szalona. Za nimi Toyotą syn Doroty wiezie Marcina.
Mówiła im, że miłość to szczęście przeplatane cierpieniem i wtedy jest żywa. Że spadające ciernie trzeba głęboko w jamie zakopywać. Umieć wytrwać.
Mówiła im, że miłość trzeba chronić, otulać, ogrzewać, bo gdy wystygnie - umiera. A więc chroniła i tuliła. Jak matka niemowlę w kołysce. Uczyła ich czystej, wielkiej miłości.
To Marty miłość. Pełna bezwarunkowej ufności.
Wydaje się, że to było tak niedawno, a dzisiaj okazuje się jakże odległą przeszłością. Już jest pięknym epizodem, który może jedynie zapisać w sztambuchu wspomnień lub, jak w tej chwili... uronić łzę żalu, tęsknoty... piekącego bólu...
Idiotka. Nie chce nawet wspominać późniejszych kłopotów z rozwodem i procesem pozbawiającym go władzy rodzicielskiej nad dzieckiem, efektem podłej przemocy. Przed nią piętrzyły się nowe obowiązki, którym musiała podołać, ale w spokoju. Była zdrowa, silna i wierzyła w siebie. Nawet spojrzeć nie chciała na jakiegokolwiek podrywającego ją faceta. Nie chciała i nie miała czasu. Aż do tego dnia, gdy ON stanął na jej drodze.
Dostrzega bezcelowość wysiłku wielu znajomych, cudownie życzliwych ludzi, którzy pragną dopomóc w wyjściu z zaklętego kręgu wewnętrznych zmagań, którzy, jakby zmówili się i zawzięli, że mimo oporów przywrócą ją do normalnego, zdrowego funkcjonowania, lecz ona z uporem godnym najbardziej zatwardziałego osła niweczy ich trud i pokładane nadzieje.
Krystyna twierdzi, że zrządzenie losu sprawiło, gdy niespodziewanie otrzymała skierowanie do sanatorium, tylko dlatego, że osoba dla której było przeznaczone, nie mogła w tym terminie pojechać. Zaproponowano więc Krystynie, która skwapliwie skorzystała. Tylko współlokatorka nie rokowała przyjemnego pobytu... Teraz, dziękuje łaskawej Opatrzności, że doskonale wiedziała kogo postawić na jej drodze.
W fotelu ubrany w zieloną bonżurkę, tę samą, co kiedyś kupiła mu Marta - siedzi ON wpatrzony w kolorowy ekran.
Serce zaczęło walić niesamowicie, aż całe ciało Marty dygotało jak w febrze. Ręce trzęsły się, że nie sposób było dłużej utrzymać lornetkę. Oddała. Nieruchomo stała wpatrzona we wciśniętą w fotelu sylwetkę męża, największej miłości swego życia.
To byli oni. Włodek, z szerokim uśmiechem na pucołowatej twarzy, z mocno zarysowanym, niebieskością przebarwionym nosem, typowym dla systematycznie używających wysokoprocentowych trunków i ON. Wysoki, w zielonym, wojskowym mundurze, który każdemu mężczyźnie dodaje urody i znaczenia.
Nie wiedziała, że w drzwiach stanęło jej przeznaczenie, przed którym nie zdołała umknąć, bo przed przeznaczeniem nie można uciec.
Trudno mówić o przyjemności podróżowania sowieckimi drogami. Może gdzieś w głębi kraju są lepsze, bo ta, prowadząca od granicy do Lwowa, pełna jest niespodzianek, nie tylko, że w każdej chwili można w jakiejś wyrwie uszkodzić samochód, a nawet zerwać zawieszenie, ale nieustannie ma się wrażenie, że człowiek jest całą drogę pilnowany. Tak było i tym razem, i tak jest zawsze, choć żadnego z "pilnowaczy", prawie nie sposób zauważyć.
Z każdym też miesiącem wzrastała liczba pobożnych, bezwarunkowo ufających nadzwyczajnym widzeniom dzieci, ale również ludzi po prostu ciekawskich i tych sceptycznych i nieufnych. Oczywiście odezwały się też głosy bardzo krytyczne o rzekomych objawieniach w Fatimie jako niegodnych, by ludzie oświeconej epoki dawali posłuch zjawisku doprowadzającemu do ogłupienia ludu.
A może istotnie, tak jak w anonimowym telefonie powiedziała Marcie rzekoma była przyjaciółka kochanki jej męża, że Iza zna jakieś paskudne "sztuczki", cisnęła coś wstrętnego do fundamentów jej przyszłego domu, co całkowicie zakłóciło zdrowe, normalne funkcjonowanie jej małżeństwa i rodziny? Co zburzyło miłość i wzajemny szacunek? Czyżby jakieś czartowskie działanie? Czy to w dzisiejszych czasach jest możliwe? Z oporami, ale Marta powoli zaczyna wierzyć.
Marta opuściła mury Kliniki przedwcześnie, na własną prośbę. Kaja bała się sama przebywać w domu. Marcin całe dnie w pracy, w Komorowie. Ciągle miała przed oczami, zwisający nad schodami sznur...
Bała się. Bardzo.
Wyrwaną śmierci, powitał piękny, słoneczny, październikowy dzień.
Wtórna samotność zdaje się jeszcze cięższa. Marta straciła orientację w najprostszych sprawach. Choć to może paradoksalne, ale dotychczas miała jeszcze złudne poczucie łączności z otaczającym światem, choć ostatnimi miesiącami męczył, biczował, upokarzał, lecz w jakiś sposób potwierdzał sens istnienia w kalejdoskopie złudzeń i zwątpień osobistych.
Choinka na Rockefeller Center ma swoją odrębną historię i sięga okresu wielkiego, amerykańskiego kryzysu lat trzydziestych. Wówczas robotnicy budowlani, chcąc umilić nowojorczykom ciężkie chwile, ustawili tam choinkę. Pomysł ten podchwycili właściciele i zarządcy Rockefeller Center. Od tamtego wydarzenia drzewko to stało się najsłynniejszą choinką na świecie, której lampki osobiście włącza prezydent, a fotografują ją telewizje całego świata. Nowojorczycy są niezwykle dumni i pielęgnują tradycję z lat trzydziestych.
Czy Marcie - matce udało się w pełni wywiązać z rodzicielskich powinności? Na pewno bardzo się starała się i z czystym sumieniem może powiedzieć, że jej dzieci są dobre, uczciwe i prawe. W rodzicielstwie swym była jednak ogromnie osamotniona, zagubiona, szamocząca się i nieustannie rozdarta uczuciowo.
I tak zostanie.
Może na zawsze...
Na biurku lampa mosiężna z abażurem koloru starego złota, która po jednym naciśnięciu guziczka rozjaśnia ciemności, by przerwać tłoczące się wspomnienia...
Ociężale podniosła się, dłonią przetarła oczy, jeszcze raz popatrzyła na rzędy książek, biurko z pustym krzesłem na szafirowym dywanie i wychodząc czule dłonią pogładziła... kołnierz leżącego płaszcza.
Poznała ją w trzy miesiące po domowej tragedii. Wówczas odwiedził Martę jeden z oficerów, który jako jedyny z poprzedniego związku zaproszony był przez niego do współpracy w nowym przedsięwzięciu. Powiedział oczywistą, choć okrutną prawdę. Wszyscy uznali, że pomysł jest dobry, ale nie chcieli jego. Zagłosowali. Otrzymał jedynie dwa głosy za swoją kandydaturą - swój własny i znajomego z sanatorium. Poniósł totalną porażkę.
W duszy Marty trwała nie kończąca się walka, nie mogła składać obietnicy, której żadną miarą nie zdoła dotrzymać. Zarzucała Bogu, że ją tak ciężko doświadcza. Nie była w stanie pojąć jakiegokolwiek tłumaczenia, że Stwórca każdego darzy nieograniczoną miłością i jest sprawiedliwy. Całą sobą buntowała się przeciw takiej miłości i tak wymierzanej sprawiedliwości.
Uległa prośbom i namowom Alicji i pojechała. Jako turystka. Na wycieczkę.
Głos załamał się. Niemal wyczuwalne było Marty cierpienie. Powietrze w pokoju zrobiło się gęste, jakby lepkie od jej bólu. Doktor dłuższą chwilę zastanawiał się, czy dalej kontynuować sesję, jednak zdecydował na dziś zakończyć.
Pozostało jeszcze kilka ważnych, niewyjaśnionych kwestii, które można było przełożyć na inny termin. Oczywiście, jeśli Marta wyrazi zgodę.
To hymn. To wezwanie...
Marta jest w jakimś transie. Koniecznie musi być sama, by mocniej wsłuchać się w zew, co z daleka dociera. Musi odpowiedzieć, zapamiętać. Musi... musi.
Wychodzi do drugiego pokoju, popychana, ponaglana "dłońmi", które niewidzialna istność położyła na jej ramionach. Zna dotyk tych dłoni, ich wielkość i ciepło. I przebiegającą iskrę, która dosięga dna serca.
Zaczyna się spokojniejszy i łatwiejszy okres, w którym z chłodną logiką poddaje się analizie przeżyć w odmiennym stanie świadomości.
W połowie maja listonosz Pawełek, pełen młodzieńczego uroku, ze smutną miną wręcza wezwanie na kolejną sprawę rozwodową. Przykro mu, że znowu przynosi wiadomość, która sprawia ból. Ale taka to praca.
Krystyna Tyczyńska to Marty koleżanka. Poznały się przed prawie trzydziestoma laty, na terenie pracy w reklamie. Oczywiście Marta zajmowała się zupełnie innymi sprawami niż Krystyna, która wystawiała zlecenia i uzgadniała tematy prac, realizowane potem przez fachowców. Znajomość przeniosła się na grunt prywatny, co było rzeczą prawie nieuchronną, bowiem konieczność częstych kontaktów służbowych ułatwiała wzajemne poznanie się, a następnie zbliżenie.
Kaja z Jackiem słuchają kompaktów. Dźwięki pięknej muzyki przeniknęły przez ściany i dotarły do pokoju kominkowego, w którym rozmawiały kobiety. W wyjątkowy sposób podziałały na Martę, bo odczuła napływającą i ogarniającą ją ogromną falę miłości do dzieci i do całego otoczenia.
Rysowane przez mężczyznę cudowne wizje, wspólnego kroczenia w przyszłość, absolutnie zbieżne z ukrytymi pragnieniami Marty, upoważniły, wręcz spowodowały uruchomienie kredytu zaufania, bez warunków jakiegokolwiek zabezpieczenia. Poza jego słowami.
Naiwne i dziecinne. Ale czy do końca?
W znakomitej większości każdy wchodzi w małżeństwo z potencjałem zaufania, namiętności i realizacji pragnień, które niejednokrotnie nakazują w mozole uczyć się spójności i dostosowywania siebie do wszystkiego, co wnosi partner.
A Marcin dostał od NIEGO upokorzenie i poniżanie, które przerodziło się w swoistą zawiść (przewyższał GO inteligencją i wieloma umiejętnościami), a potem nienawiść. Bezpowrotnie stracił piękne synowskie uczucie i mocno poranił wrażliwą duszę młodego człowieka. Skazał go na wiele niepotrzebnych cierpień.
Czy ty w ogóle posiadasz jakikolwiek system wartości?
PRZEGRAŁEŚ!
Musiałeś przegrać, bo twoja gra znaczonymi, brudnymi kartami od początku była nieuczciwa i wokół rozsiała pustymi ziarnami tylko kłamstwo, podłość, niezmierzony ból i rozpacz. Plony z tego siewu są już wyłącznie twoją własnością.
Głęboki oddech, jeszcze jeden, następny... i... z radością przytula do serca jasnowłosą główkę. Opowiada... krótko... więcej jutro, gdy wróci z pracy, a ona wypocznie po podróży. Całuje błękitne oczy i wolno wspina się po schodach.
Chowa się pod kołdrą, ledwo zrzuciwszy ubranie. Wstrząsa nią łkanie, z samego dna wnętrza. Chce krzyczeć, wyć... nie może... Kaja na dole.
Obecnie Marta jest słaba i tak nieporadna, i bezbronna, jak prawie nigdy w przeszłości. Wstydzi się zaniedbania, bo duszek ma rację. Długimi latami nie zaglądała do Księgi nie czując potrzeby. Codzienne życie wypełnione było nieustającą ciężką pracą zarobkową, domowymi porządkami i doglądaniem, a potem pomocą rosnącym dzieciom. Brakowało czasu i sił na intelektualny rozwój i zagłębianie się w rozważania duchowe i religijne.
Podobnych rozmów i zapewnień było wiele. Bardzo wiele. Dla uwiarygodnienia zapraszał Martę do swej pracy, przedstawiał szefom, kolegom, nie tając uczuciowego zaangażowania i konkretnych względem niej zamiarów. Niektórzy koledzy wystawiali niepochlebną opinię na temat jego żony, osoby mało inteligentnej, nieciekawej.
Już wie! Wyszukała numer telefonu "fabryki" (inaczej nie potrafiła już nazywać tej instytucji) i centralkę poprosiła o połączenie z odpowiednim od tych spraw, wysokim funkcją człowiekiem. Najlepiej z dyrektorem departamentu.
Po krótkiej chwili ("pyk" w słuchawce aparatu) odezwał się niski głos.
W kilka tygodni po pierwszym spotkaniu, w pierwszą niedzielę maja Alicja organizowała w osiedlowym klubie seniorów wycieczkę do Sanktuarium Maryjnego w Licheniu. Zaproponowała Marcie udział w tej swoistej pielgrzymce. Symboliczna kwota, którą musiała wpłacić, byłaby jedyną przyczyną odmowy, gdyby nie pomoc Marcina, który akurat otrzymał z ZUS-u odszkodowanie za utraconą w czasie wypadku przy pracy część prawego kciuka.
Jeszcze przez kilka minut starali się uporać z doznaną porażką i dramatyczną decyzją Beatki. Już dali upust swoim emocjom, nie hamowali łez. Nawet Stefan sięgnął do położonego na dywanie pudełka z kleeneksami. Z połączonych dłoni zrobili koło. Mentalnie posłali energię miłości.
Rozmowa toczyła się "kulawo", właściwie o "wszystkim i niczym", ale znając i przestrzegając zasad dobrej gościnności, Marta podtrzymywała drętwą, pustą gadaninę, choć bardzo pragnęła dołączyć do śpiącego męża. Jakakolwiek sensowna konwersacja z młodszym synem męża zawsze była utrudniona. Trudno wymagać od faceta o niewielkim poziomie inteligencji, wiedzy i do tego mającego trudności w formułowaniu myśli.
W czasie okupacji hitlerowskiej ojciec Helenki z narażeniem życia całej rodziny ukrył Tajtelbaumów u swojego brata na wsi. Nikt poza bratem i ojcem nie wiedział. Nawet matka Helenki. Zawsze znajdował dobre wytłumaczenie częstych rowerowych wycieczek na wieś. Przywoził przy tym coś do jedzenia, raz jakiś połeć mięsa, innym razem trochę jajek i ziemniaków.
ON schyla głowę i przekracza wysoki próg domu, w którym pewnego grudniowego dnia krzykiem oznajmił swoje przyjście na świat. Jako drugie dziecko, za pierworodną Polą. Gospodyni zaprasza do pokoju. Częstuje herbatą i własnego wypieku ciasteczkami.
Marta przygląda się kobiecie w chustce na głowie, o twarzy spalonej słońcem, z głębokimi bruzdami licznych zmarszczek, bardzo spracowanym, żylastym dłoniom i opuchniętym nogom, poruszającym się z widocznym trudem.
Ponadto, w miarę możliwości, muszę odbudować dwudziestokilkuletnie straty intelektualne, bo niestety, w tamtym towarzystwie nikt nie mógł się normalnie rozwijać i realizować. Z bólem serca stwierdzam, że stan ówczesny świadomie zaakceptowałam, zgodnie z zasadą, że nie wszystko człowiek może mieć. Z perspektywy dnia dzisiejszego, uważam te lata za stracone, jałowe, inaczej mówiąc - głęboka pustynia intelektualna... i nie tylko - głęboko westchnęła.
Mocno, aż do bólu zacisnęła dłonie na parapecie, łzy zamgliły jasność obrazu i w tej chwili zabolało, mocno zabolało w okolicy lewej piersi. Dwa głębokie, spokojne oddechy. Jeszcze jeden. Odrywa dłonie i powoli zaczyna schodzić na parter, kierując kroki do kuchni. Sięgnęła po buteleczkę Neocardiny, odmierzyła około czterdziestu kropli do szklaneczki z wodą, popiła tym tabletki od nadciśnienia, a na koniec, prosto z butelki łyk Neospasminy. Może ta porcja wystarczy.
Od tamtego dnia boi się wyjść za próg domu. Nawet, gdy suczkom wystawia na schody garnki z jedzeniem, lewą ręką kurczowo trzyma się futryny drzwi, czując, że gdy puści, to wyjdzie z domu i wówczas coś ją zmusi do poddania się ciągle tkwiącemu w niej piekielnemu głosowi, który rozkazuje wejście w gęstwinę leśną i uwolnienie się raz na zawsze od wszelkich ziemskich cierpień.
Mama była mądrą kobietą, zakazała jeść surowizny. Dlatego uniknęliśmy krwawej dyzenterii lub tyfusu. Jakże smakowały upieczone kartofle, nawet bez soli... do tej pory czuję tę rozkosz w ustach... To był pierwszy od dwóch tygodni gorący posiłek. Po tym ułożyliśmy się na ziemi, by spać. Miałam cudowne miejsce w środku, pomiędzy rodzicami. Nad głowami pogodne, granatowe niebo pełne gwiazd. Tylko w oddali dymy i łuna płonącego, umierającego miasta. Mojego miasta!
Marta przyzwyczajona jest do bezsennych nocy, a teraz czuje upojenie wrażeniami i własną odwagą, że po raz pierwszy od tragicznego grudnia, zmuszona serdecznością koleżanki, zdobyła się pokazać poza domem, że wbrew woli przezwyciężyła pierwsze chwile zakłopotania i wreszcie dotarło do świadomości, że jest niedołężną kaleką i musi nauczyć się żyć pośród ludzi, odrzucając lęk, wstyd i litość.
Z każdym tygodniem atmosfera w domu zagęszczała się, a czasami było wręcz nie do wytrzymania. Nie dlatego, że różniły ich jakieś ważne powody. Nie. Wystarczyła przysłowiowa słomka, a wtedy Marta balansowała pośród wszystkich członków rodziny i gasiła iskrzenie, nie dopuszczając do wybuchu.
Nigdy wcześniej nie odczuwała tak wielkiej miłości, dzięki której miała nieustanne wrażenie, że wszystkie cierpienia, jakie były jej udziałem w przeszłości, wypaliły się bezpowrotnie, bo teraz, dzięki ukochanemu człowiekowi płonie we wnętrzu nieskażonym blaskiem światło, rozjaśniające dotychczasowe życie. A stopy mocno stoją na twardym, świętym gruncie.
W krytycznych momentach, kiedy ma wrażenie, że wszystkie komórki jej fizycznego ciała nabierają coraz bardziej niekontrolowanego, bolesnego ruchu, niczym w jakimś szalonym, opętańczym tańcu - ma jedynie siłę, by na słuchawce telefonu wystukać numery do Basi i zawołać drżącym, słabym głosem - Basiu ratuj!
