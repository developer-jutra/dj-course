Nocy pewnej, a było cicho tak, że słyszałem, jak ryby się pluszczą, wyjąłem sztylet zza pasa i wyciąłem nim własne serce. Ciepłe było i drżało mi w dłoniach. Nadziałem je na haczyk i zarzuciłem. Podpłynął księżyc, przywarł i zaczął ssać. Widziałem, jak z żółtego stał się różowy, po brzegach splamiony krwią. Ostatkiem sił wyciągnąłem go na brzeg i przycisnąłem do serca.
Na ulicy przystanął. Zachrobotało w bramie, zachrzęściło i błysnęła latarka Softa. Osiełek pochylił się i popędził; czuł za sobą blask latarki i piszczący, wściekły oddech sekretarza policji; pędząc wymachiwał rękami; pięty niemal uderzały w pośladki. - Zatrzymaj się, bo strzelę!
I tu pan Różdżka wyciągnął spod śpiącego na nim kota cennik, skomplikowaną symbiozę zzieleniałych od wilgoci kart, nad którymi pochylając się odchrząknął niemal ze złością: - Helikon nr 4, 150 sestercyj, można dodać pachnące mydełko - i głośno do kota, wpychając mu w brzuch palec wskazujący: - Myrmidon, przynieś helikon nr 4 i mydełko pachnące olibanem.
"Teraz zginę" - myśli Osiełek. Pojawia się w powietrzu długi, kościsty palec i pisze musztardą na żaglu. "Dziś o 5 czekam na pana na placu Kuglarzy". Osiełek chce połknąć tajemniczą kartkę. Ale na próżno! Wirują mu musztardowe księżyce i słońca, a na samym dole żagla zjawia się łeb wieloryba o mikroskopijnych, czerwonych oczach. - Pan mnie nie poznaje, panie False?
Naiwny staruszek zakaszlał i wręczył Osiełkowi laskę z czerwoną włóczką. Osiełek zadarł głowę do góry; zdawał się w głębokim zamyśleniu szukać gwiazdozbioru końcem laski. - Oho, dobry staruszku, Grzywa Centaura przesunęła się na ulicę Szarlatanów - i Osiełek, skłoniwszy się naiwnemu panu, uciekł wymachując laską.
Prawdy i zmyślenia OSIEŁKA...
Ilekroć zaglądam do Porfiriona, tylekroć słyszę długie opowieści najserdeczniejszego druha mojego ojca, kompana lat bardzo młodych, Stanisława Marii Salińskiego, który w kręgu K.I.G. pojawił się aż z dalekiego pogranicza koreańsko-chińskiego. Jego marzeniem było pływanie po ciepłych morzach, trafił jednak do Warszawy i w niej już pozostał na zawsze. Wszedł do literatury jako Dziadzia ze Wspólnego pokoju Uniłowskiego, "kultowej" - jakby dziś powiedzieli młodzi - powieści międzywojnia.
