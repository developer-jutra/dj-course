Tak świat powołany do życia w ekstrawaganckim doświadczeniu myślowym stał się światem realnym, naszym światem, ową fabryką gigantyczną a wciąż czynną, wydającą kolejne wersje samej siebie, czy też siecią warsztatów rozproszonych po segmentach świata i produkujących ich odmiany, owym tworem, co to upodobał sobie przemyślną metodę istnienia: wypączkowywanie wariantów z wariantów.
Czai się we mnie zakorzenione gdzieś głęboko przeświadczenie, iż świat, zapraszając mnie do siebie na nie dłużej niż sto obrotów Ziemi wokół Słońca, a potem wypraszając mnie bezceremonialnie za drzwi, postępuje nie fair. Drzemie we mnie bunt przeciw czekającej mnie wieczności nieistnienia.
Spróbujmy zaradzić sytuacji. Wprowadźmy do tego trupiego świata poprawkę. Najprościej byłoby go zastąpić naszym światem, ale to zły pomysł, taka operacja na nic się nie zda, wrócimy jak niepyszni do punktu wyjścia. Nas urządza nie byle jaka zmiana, lecz najdrobniejsza zmiana, wystarczająca zarazem, by w tym świecie dotychczas nieużytym ruszył czas. Trzeba nam odkryć pigułkę czasu, elementarną, niepodzielną "drobinkę", która, zaszczepiona tej martwej krainie, tchnie w nią życie.
Później przyszły fascynacje kwantowymi dziwami mikrokosmosu, książki Bohra, Heisenberga, Feynmana, w końcu lata spędzone przy Platonie, Arystotelesie, Plotynie, Leibnizu, Kartezjuszu. A obsesja dali, zaszczepiona mi w trakcie tamtych wieczornych spacerów z moim dziadkiem, nie opuszczała mnie już ani na chwilę: łowiłem gorączkowo doniesienia o wydartych ciemności kolejnych kręgach Kosmosu, oglądałem z zapartym tchem zdjęcia jego stref coraz głębiej zanurzonych w przeszłości.
Gdy przyjmuję drugi punkt widzenia (punkt widzenia obserwatora), moja osoba wraz z jej wszystkimi problemami zostaje sprowadzona do rozmiarów mikroskopijnego pyłku; jestem, ot, jednym z wyposażonych we władzę sądzenia żyjątek zamieszkałych na jednej z planet kręcących się wokół pewnej przeciętnej gwiazdy ulokowanej na skraju jednej z miliardów galaktyk.
Jeśli świat nie istnieje od zawsze, to wolno podejrzewać, iż przed światem miała miejsce nicość... Nicość zdaje się stanem rzeczy naturalnym, niewymagającym akuszera, niepotrzebującym początku. Jeśli świat nie istnieje od zawsze, to aby on mógł zaistnieć, musiały zostać spełnione jakieś warunki, musiało coś się stać. Aby mogła panować nicość, nie muszą być spełnione żadne warunki, nic nie musi się stać.
W tej jednej chwilce może się jednak zdarzyć wiele! Ta jedna chwilka otwiera nieograniczone perspektywy! I nieobecność czasu wcale tym perspektywom nie przeszkadza. Istotne jest tylko jedno: że nicość dostała szansę, że przypadek mógł się doczekać na swoją kolej, że nikt nie powiedział: "Koniec - przerywamy eksperyment".
Taki obraz ukaże się moim oczom i teraz byłbym wręcz gotów zdumiewać się samym sobą - tym, co to zaledwie przed chwilą obnażał absurd swych żałośnie przypadkowych narodzin. Gdzież tu absurd? Gdzież tu zagadka? Nad czym tu łamać sobie głowę? Jeszcze jeden się urodził, po czym umarł... No i co z tego?
Ale i "materialność" rzeczy materialnych jest wątpliwa. Cząstki elementarne to - niewykluczone - nie tyle kuleczki, co drgające odcineczki jakichś strun. Nie wiadomo, jaki ich obraz się wyłoni, gdy potwierdzi się ta właśnie hipoteza. Być może również one utracą status litych bytów "materialnych", jakichś tam masywnych, choć hipercieniutkich niteczek, bo okaże się, iż właściwie to ich nie ma - każda jest niczym więcej jak efektem kumulacji samych drgań.
"Bóg - powiada Tomasz z Akwinu - może wszystko, co możliwe". Nie jest w mocy Boga dokonywać czynów wewnętrznie sprzecznych, absurdalnych, naruszających tę niewzruszalną zasadę wszechistnienia, iż nie sposób naraz być i nie być ani być tym i tamtym. Bóg nie może sprawić, aby z dodania jedynki do jedynki wyszło trzy, aby grudka soli kuchennej poznała tabliczkę mnożenia, aby biedronka poruszała się na kółkach.
Nie przedmiot jest u niego cegiełką świata, lecz połączenie przedmiotów - stan rzeczy. Istnienie stanu rzeczy nazwał faktem. Nie wiedząc jeszcze, że tego właśnie domagają się prawa natury, wiedziony przedziwną intuicją zastąpił rzecz relacją. Uwolnił swój misterny gmach od brudów tworzywa. Odmaterializował go. Pozwolił mu stać się czystą konstrukcją, pozornie abstrakcyjną, niby to ujmującą świat odrealniony, a w rzeczywistości - odwrotnie - wymijającą przemyślnie różnorakie jego pułapki i złudzenia.
Tak byt objawia się jako z poznaniem tożsamy. Są razem osadzone w istnieniu.
Oto rzecz, namacalna, realna. Istnieje, nie przestaje istnieć, nie znika. Oto świat, rzeczywisty, faktyczny. On również nie zmienia się w niebyt. Istnienie wypełnia całą przestrzeń, cały czas. Ale cóż to znaczy "istnieć"? Ale czy świat istnieje naprawdę? Ale jak istnieje świat?
Inna jednak powstaje sytuacja, gdy teoria poznania bierze się za pytanie, jak istnieje świat, jak załamuje się w zmysłach, jak jest postrzegany przez umysł, jak język wpływa na jego obraz w ludzkiej głowie. Gdy teoria poznania obiera sobie taki właśnie cel, spotyka się w połowie drogi z teorią bytu. To obiecujące spotkanie.
Bóg swą myślą wszystko naraz obejmuje, nad wszystkim roztacza swą opiekę, jest wszędzie, musi koniecznie poznawać wszystkie rzeczy poza sobą istniejące, kocha wszystko, co tylko istnieje, opatrznością obejmuje każdy szczegół, sam bezpośrednio opatruje potrzeby wszystkich bytów, podtrzymuje nieustannie ich istnienie.
Cóż zostało? Mechaniczna i fizyczna struktura. Skład chemiczny.
Gdy światu odjąć moje oczy, mój wzrok, mój słuch, wszystkie moje zmysły, to, co z niego wtedy zostanie, nie jest już tym światem, jest już trochę innym światem, światem upstrzonym wprawdzie jakimiś oparami, grudami, bryłami, ale światem bez kształtów, światem utkanym nie z diamentów, pereł, kryształów, tylko ze śmieci, płonących bądź spopielałych śmieci zabłąkanych nie wiadomo po co w przestrzeni.
Coś, co miało być niewyrażalne, okazało się być raptem wyrażalne. Coś, o czym niby nie dało się mówić, a wyszło na jaw, że da się. Coś, co miało być milczeniem, otworzyło raptem usta.
Nie mamy wpływu na naturę bytu. Aparat poznania jest jednak w naszych rękach. Bywa, że, aby on niewyrażalne mógł wyrazić, wystarczy weń wetknąć jedno brakujące słowo.
Bóg - powiada Tomasz z Akwinu - obejmuje swym spojrzeniem, które jest zawsze spojrzeniem teraźniejszym, cały czas. Bóg - powtarzają za Teologiem - przebywa poza czasem. Zgadując, że Bóg się zmienia, odkrywa stale nowe horyzonty, wręcz się rozwija, przypisując Bogu zatrudnionemu w dziele stworzenia sekwencję decyzji, serię odkryć, utworzyliśmy grunt pod całkiem inne rozwiązanie. Wprawiając Boga w ruch, zafundowaliśmy Bogu boski zegar.
Wolno przypuszczać, że wiarygodnej odpowiedzi na pytanie, czy świat istnieje, mógłby udzielić tylko umysł usytuowany na zewnątrz, poza światem, a i on nie uniknąłby podejrzeń, iż to nie świat rzeczywisty, realny, obiektywny był przedmiotem jego dociekań, lecz kompleks jakichś sygnałów, doznań, złudzeń.
Kwestię, czy świat istnieje, wypada pozostawić na tych kartkach odłogiem. Ciekawsze, ważniejsze, lepiej rokujące wydaje się pytanie jak.
Wittgenstein nie udowodnił, że trzeba milczeć. Wykazał być może, że bezpiecznie jest milczeć, że opłaca się milczeć, że niech milczy, kto chce się ustrzec błędu.
Że coś osiągnięte nie zostało, to nie dowód, że osiągnięte być nie może.
Że o czymś mówić jest trudno, to nie dowód, że mówić nie sposób.
Że coś ludzkie możliwości niemal przekracza, to nie dowód, że przekracza całkowicie.
Mgnienie dobiega swego kresu. Dotyk tajemnicy okazuje się tylko złudzeniem. Ale tli się odtąd we mnie przeklęta, a może i błogosławiona chętka, by tam, gdzie udało mi się zajrzeć zaledwie na moment, zostać na dłużej, aby to, co mi tylko mignęło, przychwycić, by niewyrażalny błysk niewyrażalnego oblec w słowa.
A ja jestem w środku. Mało w środku: w samym jądrze tego środka. A moja sytuacja jest nieprawdopodobnie luksusowa. Owo żwawo tańcujące lustro, kierujące odbicie ku sobie i przemieniające je w zaczyn tworzenia, to wszak właśnie... ja! Los uczynił wszystko, co mógł, bym ujarzmił kurtynę ciemności. Okoliczności ułożyły się idealnie, bym przekroczył próg. Nie muszę na nic zerkać, niczego podglądać, o nic pytać. Sam jestem odpowiedzią na pytanie.
To prawda: ma to moje ja coś z krzywego zwierciadełka, nie jest ów punkt widzenia mego ja miejscem dla dociekania prawdy idealnym, gdy spoglądam na świat od środka, tak jakbym był jego pępkiem, pewne jego kręgi pozostają poza zasięgiem mego wzroku. Ale wszak, jak już też zostało powiedziane, z punktem widzenia obserwatora jest pod tym względem nie lepiej - on też daje perspektywę wybiórczą.
Dramat metafizyczny śmierci bierze się z tych nieskończonych czeluści czasu przyszłego, które mają się przetoczyć pod naszą nieodwołalną nieobecność. Paradoks metafizyczny śmierci zasadza się na tym, że dla nas już nieżywych one wszystkie przemkną jak jedna chwilka. Budzi w nas lęk widmo znalezienia się w niebycie, choć już wszak raz tam (przed przyjściem na świat) byliśmy, nie doznając żadnych niewygód.
Świat ma naturę hierarchiczną. Każdej rzeczy przypisana jest określona pozycja w uniwersalnym układzie piętrowym, w którym na poziomie najwyższym znajduje się Całe Wszechistnienie, poziom zaś najniższy stanowią niepodzielne, elementarne jednostki substancji świata.
Rzecz, o ile nie pochodzi z piętra najniższego, jest układem.
Są że to zdania fizyki? Przemawia w nich botanik, astronom, badacz czynności mózgu? Jest że to próbka matematycznej ścisłości i pewności? Nic podobnego. Uprawia tu Wittgenstein ten sam dokładnie ogródek, przy którym krzątał się w najgłośniejszym ze swych dzieł Arystoteles. To metafizyka, świetna, twórcza metafizyka. To dobrze, że nie zmilczał. To szczęśliwie, że samego siebie nie posłuchał.
