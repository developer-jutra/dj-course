Za to zimno już od listopada jak diabli. W dwa dni podarła rękawiczki, nosząc, ciągnąc, dźwigając, przesuwając, paskudnie jest gołymi rękami na mrozie dotykać metalowych konwi z mlekiem, oszronionego szkła, przerzucać głowy kapusty pokryte skorupką chrzeszczącego lodu. Jak dostanie wypłatę, kupi sobie rękawice z jednym palcem, takie brezentowe, grube.
- Co tam znowu? Zasnęłaś?
Więc robiła to przejście, stawiając pojemniki jedne na drugich, budując mur wzdłuż ściany byle jak pomazanej farbą, mur z czerwonych skrzynek kryjących butelki.
- Ja mam nosić? - kierowca dostawczego wozu zatupał od progu - Jak nie odbieracie, odjeżdżam. Nie do was jednych towar wożę.
- Idź nosić - rozkazał Piotrowski.
- Jeszcze tutaj nie ustawione - wysapała unosząc do góry kolejną skrzynkę.
- Potem ustawisz.
- Dobra, mogę później.
I nagle widzę ją, jeszcze bez imienia, bohaterkę powieści, którą zamierzam napisać.
Długie, jasne włosy, wyszarzała zimowa kurtka, kozaki, nieco dziecinny owal twarzy ale spojrzenie już prawie kobiece. Czy ją kiedyś spotkałam? Czy znam kogoś podobnego? Dlaczego zobaczyłam ją dzisiaj właśnie, w mroźne przedranie, pół godziny przed wschodem słońca? Czemu jest taka? Czy pozwoli się poprowadzić przez karty powieści od pierwszej do ostatniej strony?
