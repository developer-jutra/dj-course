W Łebie na terenie punktu obserwacyjnego Marynarki Wojennej odnaleziono fragment tajemniczej lufy. Z dokumentów i relacji świadków wynika, że w tym miejscu w czasie II wojny światowej znajdował się tajny niemiecki poligon rakietowy, na którym dokonywano prób pod okiem Wernera von Brauna, hitlerowskiego speca od rakiet "V". Według Leszka Kotarskiego z Lęborskiego Bractwa Historycznego, który od ponad trzech lat zajmuje się wyjaśnianiem wojennych tajemnic poligonu, na terenie dzisiejszego wojskowego ośrodka wypoczynkowego i punktu obserwacyjnego Marynarki Wojennej znajdowały się niemieckie wyrzutnie rakiet Rheintochter i Rheinbote.
