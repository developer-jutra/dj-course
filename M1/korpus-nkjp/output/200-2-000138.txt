- Gdzie może być? - teraz ja się odzywam.
- Spotkałem jego starego, wrócił - dodaje Afek.
- I co? - w głosie filmowca słychać strach.
- Nic. Ale jego siostrę trochę osłabił.
- Trochę? - w głosie filmowca można wyczuć zdziwienie - po tym jak go podkablowała gliniarstwu?
"Takie postawienie sprawy może tylko ją skomplikować, nie chcę. Przeprowadziłem rozmowy z nimi. Zrobimy tak: ja nie będę mówił, że to prawicowi fanatycy, a oni, że skołowany bojownik z komuną. Rozumiecie?"
"Zawieszenie broni?"
"Tak, ale o ile ona się znajdzie".
"Jak uważasz".
- Dobre, nie? Albo to... - cieszy się kurdupel.
"Słuchaj, to prawda z tym Spławikiem?"
"On i tak wyjdzie".
"Nie wyjdzie".
- To on - spostrzega ten o kulach.
- On? - pyta zaintrygowany karzeł.
Trzęsą mi się nogi. Ślina cieknie mi z ust jak głodnemu psu na widok żarcia, to zapewne efekt działania amfetaminy.
- Szukam Piotrka - oświadczam, siadając na betonowym występie, bo za chwilę chyba się przewrócę.
- Jest tu gdzieś - zbywają mnie.
- Mógłbym wejść do Internetu? Chcę zobaczyć, czy w mojej skrzynce coś jest.
- Nie da rady, coś dziwnego się dzieje. Jest jakaś awaria w sieci.
- Łącza są kompletnie przeciążone, moim zdaniem, ktoś ostro spamuje. Kupa serwerów poleciała - przerywa karakanowi ten z kulami. Wiesz, co to spaming, mówiłem ci kiedyś, zasypujesz sieć korespondencją. Firmy reklamowe czasem robią taki numer.
Tak, oczywiście, to byłaby bzdura, gdyby Jacek był normalnym człowiekiem, ale gdy wyjeżdżałem, nie był kimś takim. A po różowym proszku ma się czasem naprawdę dziwne myśli, różne szalone pragnienia, kto wie, jakie ogarnęło Jacka.
- Chcesz nas w to wrobić?
