Niedobrze...
Pudełko z resztką czarnej pasty Kiwi musiało być długo niedomknięte, bo pasta wyschła i stała się tak twarda, że nie mogłem nabrać jej na szczotkę. Kilka niewielkich grudek spadło na podłogę, a kiedy próbowałem je stamtąd zgarnąć, rozmazały się, zostawiając po sobie ciemne smugi.
Pomyślałem, że w skrzyni na balkonie powinienem mieć drugie pudełko pasty, chyba jeszcze pełne.
Jakie renty otrzymują u was inwalidzi?
Czy dużo synów robotników i chłopów studiuje na uniwersytetach?
Czy kobiety biorą u was udział w ruchu związkowym?
W Polsce można otrzymać pożyczkę na budowę własnego domku, a u was?
Czy produkty żywnościowe są u was w wystarczającej ilości?
O pomoc w załatwieniu zaproszenia poprosiłem ojca. Obiecał, że zobaczy, co będzie mógł w tej sprawie zrobić. Kiedy? Trudno powiedzieć. Cierpliwości. Wszystkiego dowiem się we właściwym czasie.
"Trudno powiedzieć", "we właściwym czasie"... Nie rokowało to najlepiej. Dlaczego od razu nie ruszyć sprawy z miejsca? Matka mówiła, że chociaż ojciec nigdy niczego w życiu nie załatwił - to jedno akurat, o co poprosiłem, zupełnie wyjątkowo nie przekracza jego możliwości.
Zapragnąłem przypomnieć sobie całą opowieść o wieży Babel i miałem właśnie otworzyć Biblię w przekładzie Wujka, gdy przyszło mi na myśl, że dwadzieścia lat temu... tak, dokładnie dwadzieścia lat temu, nieżyjący już krytyk literacki, którego wtedy poznałem, ogłosił nowe, współczesne tłumaczenie Genesis w książce zatytułowanej Bóg, Szatan, Mesjasz i...?
