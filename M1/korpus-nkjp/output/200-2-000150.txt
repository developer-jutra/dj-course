Układają ostrożnie Carlosa i sami przysiadają na rozpłaszczonych kartonach, oparci plecami o wrota z brązu. Nad ich głowami wypiętrzają się kolejne kondygnacje olbrzymiej neogotyckiej fasady. Katedra jest o tej porze nocy jak zimna fajansowa góra, w środku pusta i doskonale czarna, nie opromieniona nawet jednym kwantem światła. Katarakta nocy zasnuwa każdą rubinową szybkę witrażowej rozety nad portalem.
- To te, po które pojechałeś? Te, co Michalina mówiła?
- Nie, inne. Tamte były marlborasy, nie golden american... I trochę więcej. Ciężarówka.
- Ciężarówka?
- Niech ci będzie, że furgonetka. La camionette to po polsku będzie... Furgonetka papierosów.
- Ty żeś się rozpalił, stary.
- Nie, tylko czasem pomagam chłopakom. Jak wódz pozwoli.
- Co? - Gipson mruga oczami czerwonymi jak u królika, a poblask jarzeniówki omywa mu białka oczu.
- Ty patrz, jaki poliglota tamten twój bamburyło. Kilo koki sobie zawinął w "Dziennik Związkowy". Zobacz, "w służbie wychodźstwa polskiego w Ontario" - Dyzio bezlitośnie rozszarpuje gazetowy zwitek i czyta dalszy ciąg winietki.
- Co się tam stało? - zapytał ktoś, kto widział, jak wysiadają z łodzi.
- Kismet się pali! - odkrzyknął Anglik i pobiegł za Lidką. Przy krzywym pawiloniku firmy taksówkowej dyspozytor i dwójka kierowców także popatrywała na widowisko za wodą.
- Stój, zakuta pało... Idziesz w złą stronę!
Anglik nadal cofał się w górę schodów, które wiodły na nieznaną kładkę, ścigany złym głosem gestykulującego Carlosa:
- Weź się opamiętaj, co? Stój! No, alt! Do jazu jest tędy. Tędy, mówię. Nie tędy! Tędy do jazu. No, tam! A tamtędy na Niskie Łąki. Taka ulica. Nie tu, tylko tam. Masz jeszcze ten kluczyk?
- O, ty też masz karaluchy.
- Niestety. Nic nie pomaga psikanie. Co, ty też?
- Ja? Mało. Za zimno im w piwnicy. A cukier masz?
Anglik zatrzaskuje lodówkę pełną puszek z filmem i stawia na chwiejnym stoliku resztki podwędzanej mozzarelli, napoczęte foliowe opakowanie salami, słoiczek masła orzechowego.
- I co tam w Polsce?
- To samo. Dawno nie byłem.
