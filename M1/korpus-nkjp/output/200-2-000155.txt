- Prosit... - Proboszcz pierwszy nadpił.
- Ciekaw jestem, czy pan pozna. - Prosit... - Hans upił tyle że tyle... oblizał wargi i uśmiechnął się. - To jakiś trunek egzotyczny, bo i smak chyba śródziemnomorski... Jakby zapach skórki pomarańczowej... Wspaniałe.
Proboszcz klepnął się dłońmi w kolana.
Obszedł powtórnie ruinę i już chciał wrócić na szosę, kiedy spostrzegł, że na dwóch głazach mech był odarty. Cofnął się, żeby nabrać rozpędu. Stanął na górnej płycie. Uf! "Wejście?" Raczej dół, dzieża, a na dnie popiół i głownie sczerniałe. I aluminiowa patelnia.
Spojrzał na zegarek. Dochodziła szósta. "Najwyżej się spóźnię". Zbiegł po płycie. Pod czołem jakiś głos uczniowski powtarzał z uporem: "To tu, to tu..."
- Chodzi o co innego... Właśnie chciałem pana docenta... nie tyle przestrzec, co poinformować o... o bolesnej treści "foliału", kiedy przerwała nam Gerta. - Patrzy Hansowi w oczy i widać, że waży troskliwie podpływające do ust słowa. - Kiedy już dojdzie do rozmowy z ojcem... niech pan nie pyta o rodzinę... o żonę... Dziś poza nimi, ojcem i synem, i poza mną... chyba nikt nie wie o tamtej tragedii.
Aż słychać ich dychanie, jak tak stoją na bocianim gnieździe. Hans obróci głowę w stronę Polaka.
- Vielen Dank, Herr Doktor...
Tamten uśmiechnie się twarzą nieoczekiwanie poważną. I obaj patrzą na morze w mgle wstającej na pogodę, to znów na las, co o światło ociera swe grzywy. Patrzą.
