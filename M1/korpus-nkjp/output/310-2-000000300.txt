Ich rozwaga, ich rozsądek i - chcę użyć tego słowa - humanizm. Najwyższą karą było - zostać usuniętym ze strajku. I oto scena (zresztą rzadka), kiedy w Gdańsku załoga stoczni postanawia usunąć człowieka, który ją skompromitował. Wałęsa: "Proszę wszystkich, aby pan ten mógł spokojnie i bez żadnej obrazy opuścić stocznię. Proszę was o godne i szlachetne zachowanie".
W Pochwale historii Marca Blocha: "Kolejne rewolucje techniczne niepomiernie poszerzyły dystans psychiczny między pokoleniami". Uwaga ta została napisana przez Blocha w 1941 roku. O ileż to jest bardziej trafne i prawdziwe dziś, po tylu latach. O ileż ten dystans jest większy, bardziej wyrazisty, bardziej przepastny. Pojęcie pokolenia obejmuje coraz węższy przedział czasu, warty pokoleniowe zmieniają się coraz szybciej, wśród młodych pięć lat - to już wielka różnica!
Amonit - mięczak, głowonóg. Żył w muszli, jak ślimak. Wymarł 75 milionów lat temu.
Dyktatura opiera się nie tylko na strachu, ale i na korzyściach. A także - na przyzwyczajeniach. Również na braku czynnika porównawczego (ludzie nie wiedzą, że gdzieś jest inaczej, lepiej).
Terroryzm to dla tych, którzy go uprawiają, rodzaj narkomanii, z tym że w narkomanii siła niszczycielska jest zwrócona do wewnątrz człowieka, a w terroryzmie - na zewnątrz, przeciw bliźniemu, któremu nałożyło się przedtem maskę wroga.
Zło, które czynią inni, sprawia, że nie wolno mi czuć się zadowolonym. Ja też odpowiadam.
12.5.
Tulipany rosnące wprost przed moim oknem (mieszkam przy Bradmore Road w suterenie) zauważyłem dopiero wówczas, kiedy jednemu z nich opadł płatek. To znaczy zobaczyłem obraz poprzez nieregularność, która się w nim nagle objawiła. Dopiero w tym momencie!
George Steiner: Ciemne, żywe oczy, w których jest błysk chłopięcej radości z powodu ciągle odkrywanego świata. Twarz ciepła, o ruchliwej mimice.
Profesor Pigoń w swoich wspomnieniach obozowych daje receptę na przeżycie w sytuacjach najcięższych: "Nie dać dostępu zwątpieniu, prostracji, zaszyć się w swym najciaśniejszym ostępie i - trwać jak kamień w gruncie. Niechże mnie wysadzą!"
Scena świata ma strukturę obrotową. Każde wydarzenie, choćby największe (a kolejne wydarzenie to kolejna scena), szybko znika z naszych oczu i ustępuje miejsca nowemu wydarzeniu-scenie. Uwaga ludzi, skupiona dotąd na jednym wydarzeniu, przenosi się na inne, następne. O tym poprzednim wszyscy rychło zapominają.
Terror niczego nie tworzy, jest jałowy. Zajmowanie się terrorem, jako tematem - jest jałowe. Mechanizm terroru to mechanizm rozwijającego się i złośliwiejącego raka. Świat straszny i monotonny, przerażający i pusty, ziemia szara, wydrążeni ludzie, skowyt, krzyki, wielkie obszary milczenia, nieustający spacer więzienny - chodzenie w koło, w kręgu otępienia i bólu.
