Pachniało świerczyną, grzybami i zesmażonym olejem, gdy łamaliśmy się opłatkiem, Oleńka bez protestów przełknęła białe kawalątko, siedziała grzecznie na moich kolanach i stukała łyżką w stół. Przy karpiu z kapustą zsunęła się z kolan i zaczęła świętować według własnych chęci. Co chwila zrywałam się z krzesła ale i tak udało jej się ściągnąć talerz z owocami, bardzo zadowolona dreptała między okruchami porcelany usiłując pochwycić pomarańcze toczące się po podłodze.
Chyba najmądrzej byłoby wyrwać ten nieszczęsny ząb.
Nie jestem fotomodelką ani prezenterką z telewizji, nie muszę ukazywać w uśmiechu całego uzębienia. Przy uśmiechu Giocondy, dyskretnym i tajemniczym, nikt nie zauważy szczerby z lewej strony. O dykcję też mogę się nie martwić, lekkie seplenienie, ledwo uchwytne uchem, mogłoby mi dodać nawet uroku. Czemu godzę się na tortury pod obojętnym światłem wielkiej lampy?
- A jakie to starania, zdaniem szanownego kolegi, podejmował powód, żeby zobaczyć dziecko i ustalić w jaki sposób może łożyć na jego utrzymanie?
Ale i na to jest odpowiedź.
- Licząc się z niechęcią, mój klient prosił o pośrednictwo swoją matkę, która regularnie odwiedzała małoletnią Karolinę i wnosiła pewne sumy na jej potrzeby.
Tkwiłyśmy na środku alejki widoczne ze wszystkich stron, przyglądano się nam ze zdumieniem, mniej lub bardziej jawnie. Na domiar złego zmierzał do nas energicznym krokiem mężczyzna w kraciastej koszuli. - Zasłabła? - wskazał na klęczącą - Mam przy sobie nitroglicerynę. Matce Kamila nie pozostawało nic innego jak wybąkać tłumaczenie, zgubiła pamiątkowy wisiorek, taki złoty drobiażdżek, upadł gdzieś tutaj, a może nieco dalej.
