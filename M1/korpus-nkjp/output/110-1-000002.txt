Oceniać policję nie według liczby prowadzonych dochodzeń, ale spraw, w których prokurator wniósł akt oskarżenia.
I wreszcie — opracowywać strategiczne plany i priorytety działań policji na wszystkich szczeblach, obejmujące: walkę z groźną przestępczością, zwalczanie drobnych naruszeń prawa, pilnowanie porządku oraz przeciwdziałanie strachowi przed przestępczością.
Podjąć szeroką dyskusję na temat modelu prokuratury, który zastąpiłby obecny, gdyż jest już oczywiste, że na czele prokuratury nie powinien stać polityk.
Szkolić prokuratorów tak, by selekcjonowali dokumenty i przedstawiali sądowi tylko te, które są niezbędne do poparcia oskarżenia.
Zacząć stosować ugodę między prokuratorem a sprawcą o przyznaniu się do winy. Wprowadzić mechanizm, by sądy respektowały takie ugody.
Paradoksalnie, zmniejszeniu korupcji w policji i straży miejskiej może sprzyjać powszechna dziś w Polsce groźba bezrobocia, gdyż nawet licho opłacana praca w policji jest lepsza niż perspektywa braku pracy po dyscyplinarnym wydaleniu ze służby.
Policjantów mających problemy z alkoholem należy kierować na leczenie pod groźbą wydalenia ze służby. Należałoby również stworzyć skuteczne mechanizmy kontroli wewnątrz policji i z zewnątrz — nad policją.
