– Papierosa?
– Nie, dziękuję.
– Czekoladkę?
– Nie, dziękuję.
– A może landrynkę lub cukierka miętowego? (pierwsze pytanie Podgurki).
– A może kanapeczkę lub śledzika marynowanego? (kolejne pytanie Zabielskiego-Woynicza, ministra i pasterza).
– Dziękuję, nie (odpowiedź profesora Franciszka Orłowskiego).
– A może paróweczkie albo wykałaczkie? (pytanie unisono wicepasterza Henryka Woynicza-Zabielskiego i Romualda Konstantego Podgurki, zastępcy tegoż).
– Najserdeczniej dziękuję (odpowiedź stanowcza wybawiciela od spodeczkowej zmory).
– Przeto przejdźmy do rzeczy (tu mówi Woynicz- -Zabielski).
Clos de Ste Cathérine 1978.
Dopiero po deserze (la meringue aux fraises de bois), przy cygarach i koniaku zaczęła się poważna rozmowa.
– Znów czytam Boską komedię – oznajmił Groddek. – Tym razem pokusiłem się o Niebo.
– To jednak nudne – skrzywił się Ben. – Próbowałem teraz w lecie na jachcie. Zło zawsze bardziej podnieca i nie widzę, dlaczego mamy się wstydzić i usprawiedliwiać – dodał pospiesznie, widząc zgorszoną minę Hermanna.
– Tego socjologa? – zdziwiła się Omega.
– Nie, to Czerwiński – zgorszył się magister Prącz.
– Ale to przecież stara historia, kierowniku – zauważył Alef.
– Nie występujemy w farsie – odparł nieco zirytowany przeor Prącz – nie chodzi mi o Adama Czerniakowa ani o Adama Czahrowskiego z Czahrowa, ani nawet o Chinue Achebe, tylko o tego a j e n t a obcego wywiadu.
Gdzieś na oceanie, kilkadziesiąt mil na południowy wschód od Cejlonu, uświadamiam sobie pełne znaczenie słów „człowiek jest śmiertelny”. Dotychczas widywałem siebie osierocanego przez przyjaciół, którzy mnie odumierali. Teraz, po raz pierwszy, w skwarze tropikalnego południa, zdałem sobie sprawę, że obserwacja ta odnosi się też do mnie.
