Rano ze St. na Powązkach - kopiemy, grabimy, siejemy trawę. Na dworze zrobiło się nagle zupełne lato i wielki upał, tak że chce się pić, jeść lody itp. Na obiad przyszli Stella z Wojtkiem i Hela z Danusią. Jadzia nie przyjechała. Po obiedzie przyszły na czarną kawę Elżunia z matką. Zrobiło się wesoło i rodzinnie. Ale ja się w końcu zmęczyłam. Wieczorem przyjechała Jadzia.
Przyjechali z Grudziądza Bogusiowie z dziećmi. Nie mogę się napatrzyć na małego Jureczka - uosobienie czaru. Przygoda z autobusem. Stach Hepke źle podał godzinę przejazdu autobusu przez Morsk i Bogusiowie odjeżdżają koleją późno wieczór. Drżę, aby dzieci się nie pozaziębiały. Ten Jurek bardzo mi przypomina Piotrusia z "Nocy i dni". Ksiądz Szybowski, młody, bardzo zabawny i wesoły błazen.
