Zapewnienia, jakoby barbarzyńskie elity gardziły złotem, pozwoliła skorygować archeologia. W kwestii rygoryzmu obyczajowego, a także w sprawie gościnności udało się uzupełnić i skorygować świadectwa źródeł narracyjnych, sięgając do spisów prawa. Czy jednak matryca kultury klasycznej nie odcisnęła swojego piętna także na pisemnych kodyfikacjach tradycji prawnej ludów barbarzyńskich? W jakiej mierze tzw. leges barbarorum pozwalają przekroczyć ograniczenie perspektywy badawczej przez horyzont umysłowy źródeł narracyjnych?
Była to zapewne tradycyjna forma represji, praktykowana na długo przedtem nim król postanowił stosować ją wobec kobiet, które dopuściły się "męskiej" zbrodni rozboju. Sam termin decalvatio, występujący również w edyktach z 726 i 750 r., oznaczał karę hańbiącą, związaną z trwałym oszpeceniem i napiętnowaniem. Chodziło raczej o zdarcie niż o zwykłe obcięcie włosów.
Przedstawiony świadek musiał być jednym z sąsiadów (conmarcanus) i powinien był stwierdzić pod przysięgą: „Ja słyszałem to na własne uszy i widziałem na własne oczy, że praca tego człowieka na tej ziemi była wcześniejsza niż twoja, i że to on zbierał plony" (Quia ego hoc meis auribus audivi et oculis meis vidi, quod istius hominis prior opera fuit in isto agro quam tua et labores fructum ille tulit).
Warto pójść tym tropem i przyjrzeć się ludziom uprawnionym do wergeldu. To ci, którym trzeba było dać okup, aby uniknąć zemsty. Udziałowcy wergeldu stanowili zbiorowy podmiot wróżdy, grupę zobligowaną nakazem honoru do krwawego odwetu na zabójcach krewniaka. Normy określające podział wergeldu mogą nam dać wyobrażenie o zasięgu i strukturze tej grupy.
Ani jednak edykt Rotariego, ani edykty Liutpranda, Ratchisa i Astulfa, ani dokumenty prawno-gospodarcze VIII w., ani źródła z okresu karolińskiego panowania w Italii nie wspominają o jakimkolwiek podatku gruntowym lub pogłównym. Miarodajna jest zwłaszcza nieobecność czegokolwiek, co przypominałoby iugatio-capitatio w immunitetowych zwolnieniach od ciężarów publicznych. Figurują tam tylko rozmaite opłaty targowe i celne.
Informacja Herborda o "jakimś pogańskim święcie" zdaje się wskazywać, że mowa o zgromadzeniu dorocznym. Wiece, o których pisał Helmold, odbywały się częściej: nie co poniedziałek wprawdzie, jak mniemał kronikarz, ale zapewne co miesiąc (księżycowy). Najdalej idące podobieństwo łączy jednak opowieść Helmolda z rozdziałem 6 Żywota św. Lebuina, gdzie opisano z nadzwyczajnym bogactwem szczegółów przebieg wielkoplemiennego, dorocznego wiecu Sasów w Marklo nad Wezerą.
Tacyt wiedział o Germanach, Adam Bremeński zaś o Szwedach i Prusach, że zróżnicowanie społeczne jest u nich mniejsze, a standard życia prostszy niż w cywilizowanym świecie. Obaj autorzy nadinterpretowali tę wiedzę, przypisując barbarzyńskim elitom - mylnie, ale w zgodzie ze stereotypem "szlachetnego dzikusa" - lekceważenie dla złota i zbytku. Na szczęście możemy skorygować ten wizerunek, choć nie zawsze źródła dają nam taką możliwość.
Moim zdaniem tak właśnie rodziło się regale ziemne. Wraz z pozbawieniem sąsiadów tradycyjnego prawa sprzeciwu wobec wprowadzania przez panującego obcych właścicieli na teren wspólnoty, król mógł użyczać bifangu, komu chciał i gdzie chciał. Utorowało to drogę przekonaniu, że władca ma prawo nie tylko sam zajmować, ale i swobodnie rozdawać ziemię, która nie należy do żadnego innego właściciela.
Umieszczona na wstępie praw Burgundów Prima Constitutio stanowiła, że sprawy sporne między Burgundem a Rzymianinem mają być rozstrzygane "według naszych praw", natomiast "sprawy między Rzymianami, jak to zostało ustanowione przez naszych przodków, nakazujemy sądzić według praw rzymskich". Aby sędziowie nie tłumaczyli się nieznajomością rzymskiego prawa, mieli oni otrzymać jego spis z objaśnieniami wskazującymi, jak wyrokować.
