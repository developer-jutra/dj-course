Dalej, z jednym worem na ramieniu, schodzę przez niskie progi, przesuwam się rozkrokiem ponad jeziorkiem i skacząc po kilku potrzaskanych blokach docieram na poziomą platformę zwaną Relais. Za mną łomot butów i migotanie zbliżających się lamp. Przede mną krawędź. Za nią obszar bez dna, bez echa. Zdaje się, że w tym miejscu jaskinia uchodzi w nieskończoność.
Okrążyłem szkołę. W oknie kamiennej budy ze skrzynkami coca-coli i piwa stał Indianin, opuchnięty na twarzy, owinięty w szare, wełniane sarape, z kapeluszem zsuniętym na oczy, z oczami jak szparki wąskimi, i dmuchał w otwór wielkiej muszli morskiego ślimaka.
– Musisz to robić? – spytałem. – Tam ludzie chcą odpocząć.
Rządek Indian Chamula patrzył w milczeniu z wysokiego muru. Jednakowe, czarne jak smoła krótkie suknie-worki przepasane powrósłem, gołe nogi, powęźlone i krzywe, i paluchy wyłażące z rzemiennych trepów.
Opadał kurz w uliczce i cuchnęły w upale spaliny pracujących silników. Dzieło tej starej kobiety było dokonane, życie spełnione, a jednak wciąż zależne od tego, jak zechce je przyjąć przyjezdny nieznajomy.
Jeszcze ktoś był w chacie; dopiero chrapliwy, powolny oddech spoza rzadkiego przepierzenia zwrócił moją uwagę na człowieka leżącego na wznak na łóżku wysokim jak stół. Spoza płótna, którym był nakryty, sterczały tylko stopy, olbrzymie i płaskie, wychudzone, i widać było twarz, ciemną i pobrużdżoną, częściowo przesłoniętą tyczkami przegrody.
Dowiedziałem się, że żona gospodarza oraz dwie rodziny mieszkające w pozostałych chatach polany Hidalgo są Indianami z plemienia Chontal.
Stalowa linka była opuszczona, deskę umocowano do zaczepu i uniesiono do pionu. Radiotelefon, którym łączono się z obsługą kołowrotu na górze, zapewniał zgodność działań. Na dwóch linach, wiszących po dwu stronach Cubera, wspinało się po dwóch ludzi. Trzej Amerykanie i Szczęsny. Przesuwając swe przyrządy, sunęli równolegle do rannego, bacząc na węzły, prowadzenie liny i sterczące ze szczelin korzenie.
Wróciłem na placyk. Już był pełen dzieci, mały nauczyciel spędzał je do szkoły. Otaczały półkolem Musioła, który kazał im, by wyniosły go przed sklepik. Psy grzebały w śmietniku. Gdy rozpędzał je kamień, uciekały w krzaki z pyskami wbitymi w puszki po konserwach.
Na ścianie przylepiona grudką błota bieli się kartka. Czytam raporty poprzednich grup:
"I grupa szturmowa, godz. 13.00 (a więc byli tu dwadzieścia jeden godzin temu), zabieramy ze sobą worek nr 22 zawierający trzy racje «J».Śmiałek".
"II grupa szturmowa, godz. 22.30 (a więc byli tutaj dwanaście godzin temu), zabieramy ze sobą worek nr 21 zawierający 3 racje «J». Karcz".
