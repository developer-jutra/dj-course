Wchodzę do kościoła. W blaskach świateł stoi drewniana rzeźba, postać ślicznej dziewczyny. Dzieło nie jest dokończone, ale twarz, głowę, ramiona mistrz zdążył już oddać w szczegółach. Są to szczegóły najwyższej klasy. Ludzie podchodzą, przyklękają, zginają grzbiety. A ja zadzieram głowę wysoko. Nie mogę się napatrzeć.
Zawróciłem do miasteczka. Zamilczę jego nazwę, a reportaż wyjaśni, dlaczego. Leży ono w północnej części Białostocczyzny i nie ma człowieka, który by przynajmniej raz w swoim życiu nie oglądał jednego ze stu takich miasteczek. Nie różnią się one niczym. Mają senne twarze, całe w liszajach zacieków i bruzdach spękanych murów, a kiedy ktoś przechodzi rynkiem, odnosi wrażenie, że wszystko przygląda mu się spod przymrużonych powiek nieruchomo, natrętnie.
Czego tu szukam?
71 drzwi.
Wydeptuję schody, duszę dzwonki. Są drzwi, które milczą. Można postawić przy nich kreskę - nie ma nikogo w domu. Ale inne drzwi mówią, przekazują pytania z piętra na piętro, od klamki do klamki: kto tam?
