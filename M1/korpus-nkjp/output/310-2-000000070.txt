Na ostatnie przedwojenne Boże Narodzenie dostałyśmy z Irką Sander od rodziców po wielkim atlasie świata Romera. Co to była za frajda! Jakby gnane chęcią ucieczki s t ą d podróżowałyśmy po lądach i morzach, po szczytach górskich i rzekach, ucząc się ich dopływów. Licytowałyśmy się, kto lepiej zapamiętał. Zawsze ona.
Zamość. Wielki Rynek. Większy od miasta. Na nim konie tańczą. Prychają, targają uzdy. Na nich na oklep krasnoarmiejki w cienkich milanezowych koszulach narzuconych na mundury; w kapeluszach wywleczonych z żydowskich sklepików w podcieniach. Szczęśliwe, zalane. Nahajkami strącają kupców czepiających się strzemion, chcących odzyskać choćby pokradzione obuwie. Lamentują, jakby śpiewali. Wszędzie fruwają papiery i pierze. Kurz.
Chociaż był kimś, kogo dawniej nazywało się blagierem. Ktoś powiedział: - Jak sobie raz w ciągu dnia nie skłamie, chory jest. - Jednakże nie były to kłamstwa ważne. Ot, blaga. Dużo jest takich ludzi, którzy tym sposobem podbudowują swoje ego.
Romans Kuby z Maryśką przeciął kontakty ze wszystkimi, w tym i z pijacką paczką.
Chłopca w białym swetrze widywałam potem latami na ulicach Warszawy. Długo nosił ten sweter. Patrzyłam, jak dorasta, już w garniturze, starzeje się wraz z nami i znika, jak wielu. Jak strącany kolejny pionek. Nadal jednak pozostał mi w oczach w tym robionym na drutach swetrze w szwedzkie wzory, w geście osłaniania głowy...
