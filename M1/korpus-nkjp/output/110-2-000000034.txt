W XIX wieku tym stuleciu wielkiego rozwoju świata, tak straszliwie przegranym przez pozbawioną państwowego bytu Polskę największa część jej terytorium znajdowała się właśnie pod panowaniem Rosji, była włączona w skład rosyjskiego imperium. Najwięcej i najkrwawszych powstańczych wojen Polaków toczyło się właśnie przeciw Rosji, rosyjskiego żołnierza i policjanta miał Polak przez sto kilkadziesiąt lat za najbardziej niebezpiecznego i zażartego przeciwnika.
Polska żyła w ostatnich stuleciach w złowrogim cieniu teorii dwóch potężniejszych od niej wrogów: jak nie Niemcy, to Rosja. Zaiste, nie było wyjścia z tego straszliwego dylematu.
Czas od teorii dwóch wrogów zacząć przechodzić do praktyki dwóch przyjaciół.
Szczecin, ze swą okrutnie powikłaną historią i z trzecim już pokoleniem rodzących się tu Polaków, nie jest złym miejscem na takie spotkanie.
Albo inaczej. W okresie powojennym po trosze z własnej woli, po trosze przymuszone zamieszkami w koloniach pozbyły się stopniowo swoich zamorskich posiadłości takie wspaniałe niegdyś imperia kolonialne jak Francja czy Wielka Brytania. A oprócz nich pomniejsze: Belgia, Holandia, Portugalia... Związek Sowiecki i jego satelici to było rosyjskie imperium kolonialne, tylko nie zamorskie, ale lądowe. W latach 1989-1991 byliśmy po prostu świadkami ostatniej w dziejach świata dekolonizacji. Ot i wszystko.
Zapoczątkowana zostaje, ciągnąca się przez następne stulecia, fatalna tradycja mieszania się Rosji w wewnętrzne sprawy polskie, terroru, skłócania bądź przekupstwa, a przede wszystkim osłabiania państwa polskiego, likwidacji, a przynajmniej ograniczania tych sił społecznych, które mogłyby przeforsować ratujące to państwo reformy.
Polska na Wschodzie musi "wymyśleć" się na nowo. Nie przeciw Rosji i nie na pasku Rosji, ale jako przyjazny członek ugrupowania obcego w stosunku do Rosji. A najgorsze, co mogłoby tu zapanować, jest odreagowywanie z tej pozycji polskich resentymentów i historycznych krzywd, okazanie Rosji poczucia wyższości, a nawet pogardy dla "przegonionych nareszcie na wschód Kacapów".
