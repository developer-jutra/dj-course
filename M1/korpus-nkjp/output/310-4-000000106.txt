Nie przeszło pół godziny, gdy w drzwiach restauracyjnych ukazał się Raue. Nie znałem go przedtem, bo za moich czasów wileńskich był jeszcze sztubakiem, a potem przebywał za granicą.
Bez dłuższych wstępów przedłożyłem mu całą sprawę i zaproponowałem pracę. Raue z entuzjazmem przyjął tę propozycję.
Dzięki Opatrzności Boskiej zyskałem więc od razu trzech współpracowników, którym mogłem zawierzyć najbardziej poważne sprawy.
W parę tygodni po przybyciu kmdr. Hanrahana wpłynął do portu lekki krążownik amerykański. Ku naszemu zdziwieniu wyładowano z okrętu potężny samochód osobowy, pomalowany w wojskowe barwy ochronne, i małego, szczupłego porucznika armii amerykańskiej o wielkim nosie, nazwiskiem Henry Bankford Smith.
Hanrahan poinformował mnie, że por. Smith przyjechał z polecenia Hoovera, aby sprawdzić konosamenty statków przybyłych do Gdańska z towarami, przysłanymi przez American Relief Mission.
Na dworcu nie zastaliśmy nikogo poza Harveyem; czym byłem nieco zdziwiony, że nie ma generała Hakinga i nie ma nikogo z przedstawicieli Gdańska. Harvey był bardzo zdenerwowany. Wreszcie nadszedł pociąg berliński. Konduktor wskazał nam specjalny wagon sypialny, dany do dyspozycji Sir Reginalda.
W drzwiach wagonu ukazał się wysoki, chudy Anglik o jastrzębiej, okolonej spiczastą, siwiejącą bródką twarzy.
