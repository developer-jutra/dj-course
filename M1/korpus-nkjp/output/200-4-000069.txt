Godzina pływania w zimnej, zaflegmionej wodzie w zupełności wystarczy. Dulda wygramolił się na północny, pokryty białymi kaflami brzeg sadzawki, wypróżnił komory nosowe gestem sygnalizowanego obrzydzenia i udał się pod natrysk, żeby spłukać zarazki, jakie mogły podczas uprawiania sportu pokryć jego delikatne ciało. Ciepła woda obmywała go przyjemnie, likwidując odrętwienie członków, ale od momentu, kiedy wszedł pod prysznic, dręczyła go zmora.
Izba świeciła pustką, na stoliku leżał enigmatyczny, telegraficzny w stylu karteluszek: "Kochanie! dzwonili... mama chora, ledwo ledwo... niedobrze! muszę jechać, dam znać, całusy, twoja, na zawsze twoja Lilia". Czy na to go dzisiaj plecy swędziały? Czy to ta niemoc grzybowa zwiastowała? Na takie pytania Bulsza nie umiał dać odpowiedzi, ale widać był to czas straszliwej kaszy.
Jest wczesne popołudnie, na dworze mży, jakaż szarość! Boję się myśleć, że będę musiała wyjść i stawić czoło światłu dziennemu, czuję się bardzo źle i wiem, że zwrot treści żołądkowej jest tylko kwestią czasu, a na dodatek dręczy mnie myśl, że należałoby posprzątać łazienkę.
Owa niezapomniana chwila zawierała nieprawdopodobny ładunek patosu.
Zacisnął na szyi supeł i nie pozwalając wahaniom zmącić klarowności podjętej decyzji, odkopnął się od rzeczy prozaicznych i poziomych, ze swadą zrzucił wiążące go ze światem więzy. Taboret upadł z dramatycznym łoskotem, a on, wierzgając nogami, zawisł niczym gotowy do wypatroszenia wieprz.
Chwilę potem wylądował na dupie.
Dziewczyna obracająca się kusząco na parkiecie wydała mu się wyjątkowo wyjątkowa. Obserwując ją, zrozumiał, co to znaczy zobaczyć linie papilarne losu, zwłaszcza gdy te tworzyły łagodną kreskę, wychylającą się spod odzienia pięknej tancerki.
Przepraszam, pupa pani wystaje, chciał grzecznie oznajmić Ślęk, ale po dokonaniu podczaszkowych obliczeń postanowił, że bardziej opłaci się milczeć i delektować ową miękką linią losu, wróżąc z niej świetlaną przyszłość.
Wytopiłby z niego sporo smalcu, pomyślał Bulsza, ignorując zanętę dziada, po czym stanowczym krokiem dołączył do obracającego nalewki tłumku. Na drzwiach wejściowych wisiał kolorowy plakat, reklamujący walki kobiet w kisielu; Bulsza zakonotował skwapliwie datę i godzinę, pomyślawszy, że należałoby z zabawy skorzystać, po czym zaległ przy ławie, uraczył się kolorowym trunkiem i po chwili zapadł w niezdrowy przydrożny sen.
