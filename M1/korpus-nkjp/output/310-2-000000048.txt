Mało natomiast sklepów. Niewielka ich liczba znajduje się na dwóch odcinkach środkowych, gdzie ulokowało się kilka najlepszych kin, teatr rozrywki "Platforma Um", prezentujący widowiska z udziałem legionu urodziwych Mulatek, gdzie wcisnął się superluksusowy magazyn garderoby damskiej "Rosita", a także anioł hamburgerów, McDonald. I jeszcze dwa kościoły, japoński pałac ślubów, luksusowy szpital, sąd, muzeum sztuki nowoczesnej.
Profesor Józef Siemiradzki w książce "Za morze" opisał zbadane przez siebie zjawisko ruchu wychodźczego do Brazylii, przybierającego w końcu ubiegłego stulecia formę prawdziwej brazylijskiej gorączki. Siemiradzki wtedy już, w roku 1894, oceniał liczbę Polaków w Paranie na osiemdziesiąt tysięcy i dodawał, że około piętnastu procent wymarło w rezultacie trudnych warunków życia. A wielka fala imigracji miała dopiero się podnieść.
Tomasz nastawił radio. Grali właśnie "Cidade Maravilhosa". Jedną z tych melodii, którą słyszy się co krok.
Cidade Maravilhosa, Cudowne Miasto! Odrobinę mokre, lecz fascynujące.
Są miasta, które mają we krwi wojnę; ich mieszkańcy walczą bohatersko lub leczą rany po walce, są bojowi nie tylko na barykadach, ale i w ogonku do dyskoteki. Istnieją też miasta, dla których nigdy nie ustaje karnawał.
