Jak gdyby mną halny targnął, ubyło mi nagle dwadzieścia lat. Patrzeć musiałem na niego dziwnie, bo chciał się tłumaczyć.
Przeniósł się potem na moją pryczę. Uczyłem go techniki dźwigania worków, sposobu oddychania, by jak najmniej nadwerężać serce. Odkryłem przed nim skomplikowany układ społecznej hierarchii obozowej, uczyłem taktyki samoobrony, strzegłem, by nie jadł obierzyn z kartofli i szukał wszy na własnej skórze. Był bardzo młody i niedoświadczony.
Podziękował, zarzucił plecak na ramię i choć mężczyzna, który udzielił mu informacji, czekał na parę słów wyjaśnienia - nie powiedział ani słowa i poszedł we wskazanym kierunku. Idąc czuł, że wzbudza ciekawość, ludzie stawali, patrzyli za nim. Przypomniał sobie, że od trzech dni nie golił się i nie umył przyzwoicie... Jego wiatrówka była szara i brudna, buty pokryte grubą warstwą kurzu.
Omotana strachem, prowadząc w myślach nie kończący się dialog z Antonim o bezsensie swojej misji, nie spostrzegła nawet, jaką ulicą idzie.
Nagle stanęła przygwożdżona do ziemi. W odległości pięćdziesięciu metrów jezdnię tarasowały ciężarówki. Na chodniku przed budynkiem kręciło się kilku gestapowców, grupka ludzi znikła właśnie za bramą. Niemcy chodzili tam i z powrotem, ciężarówki odjechały.
- Łapią? - spytała Alina chłopca, który przed chwilą minął Niemców i szedł spokojnie dalej.
