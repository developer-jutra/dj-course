- Nadejdą gorsze lata - powiedział wuj Jehuda.
- Coo? - Teraz zaszła w niej niepojęta zmiana. - Co wy wszyscy ode mnie chcecie - powiedziała tylko ciotka Chawa.
- Aś, aś, aś - ubolewał dziadek. Zakurzoną perukę otrzepał o kolano. Kłąb martwych włosów opierał się niedołężnym dłoniom. - Dzieci, co mówicie. Nie trzeba tak, nie.
Matka pochyla się nisko. Wtyka do butów wyprane grube wełniane skarpety.
Gasi karbidówkę wilgotną dłonią, jakby gasiła świecę. Wynosi rozpuszczony, syczący karbid razem z lampą do sieni, aby w nocy zwietrzał do reszty.
Stęka. - Buba trzyma opał, karbid w piwnicy. Tam wilgoć. Wczoraj znalazła dwa zdechłe szczury.
Ziewając zasypiali; cicho, nie skrzypnąwszy nawet, otworzyły się drzwi.
- Tam, tam, trzymać, łapać, bo będzie za późno!
- Co ci znów ukradła? Co posiadasz takiego, dziadu, że ci mogła ukraść?
- Przepustkę!
- Co komu pomoże twoja przepustka. Zdychać razem ze wszystkimi można i z przepustką.
- Zdychać? Kto mówi od razu zdychać? Tam dopiero czeka nas przyzwoite życie, a nie wegetacja jak tutaj.
Zatarta w pamięci twarz wynurzyła się z cienia i wuj Jehuda staje nad nimi - z ramieniem wysuniętym miękko do przodu. Ostatnie, niskie promienie barwią nikłym pyłem jasny zarost, łagodnie plamią blade czoło, lgną do białej koszuli widocznej spod rozchylonego płaszcza.
- Łobuzino - przyciąga Dawida przyjaźnie do siebie. Żyjesz? Jak tam, Jakow... w domu?
- Zuruck! Halt!
- Nie idę dalej. Niech padnę trupem na miejscu. Motłoch i ciągle depczą mi po nogach.
- Odwagi, wszystko będzie dobrze.
- Mojsze, gdzie jesteś, Mojsze? Zaczekaj.
- Tak, tak, moi drodzy, czwarta przeprowadzka w ciągu  tego roku. Jak to wszystko człowiek wytrzymuje, nie wiem.
- Sura, łyżkę wzięłaś? Łyżkę!
Ojciec żachnął się. - A inni? Milczeli.
W gasnącym świetle rakiety uniosły się zaciśnięte pięści.
- Inni też są dla was na wagę złota? Oni, tam. Wszyscy... Mów, Jehuda?
Wuj Jehuda milczał.
- Ona jest dla mnie na wagę złota i nie zostawię jej samej, choćbym jechać miał za nią do samej Treblinki.
- Szaleniec!
Szczep nie zazieleni się więcej. Owoc dojrzały nie wyda nasion, kiść uschnie. Panie, pustynią odtąd władać będziesz... Ziemia jest naga. I zginie wszelki ślad twego stworzenia, amen. Amen. Amen. Rachmunes, gite menszn! Rachmunes, rachmunes ! Gite menszn, hot rachmunes, warft a sztikełe brojt. Brojt, brojt... Umarli, rzućcie chleb umarłym.
Długo czatowali pod usypiskiem śmieci. Dzień wlókł się, jak konający z głodu po kamieniach.
- Szpadlem przez łeb, raz - i Ernest pokazywał energicznie, jak uderzy szpadlem.
- I drągiem.
- I drągiem przez łeb.
Elijahu radził byle co rzucić na przynętę. Byle co, od razu przyjdzie do ręki.
- Ale co? Przełykali ślinę.
- Kobieto, tobie przecież usta nie zamykają się od rana do nocy.
Ojciec kluczem naciągał szprychy na obręczy koła i palcem próbował, czy dobrze osadzone.
- No, nie mówiłam, że wykipi? I wykipiało! Kiedy ja grzeję mleko, ty zawsze musisz zrobić awanturę.
- Ja? Awanturę?
- Wszyscy mówili, że stary Lewin okropnie się w niej kochał.
- E, gadanie.
- A jednak poszła z nimi za mur. Popatrz, złoto, nie dziewczyna.
Ojciec powtarza:
- Osiem krzeseł, dwa fotele, stół z pomocnikiem i kanapka. Widzę jak dziś.
- Otwórz przed nami widok ziemi Chanaan. Daj głowę złożyć strudzoną na jerozolimskim kamieniu. Przenieś nas do ziemi ojców naszych. Amen.
I urwał.
- Mordarski, mam świadków - wołał tragarz. Zabiegł mu drogę i stanął przed kupcem.
- Jajeczny, ja ci mówię, że nie masz świadków. - Mam !
Zyga znalazł pierwszy gryps.
Stara Zełda szurając bamboszami wyszła z jakiegoś ciemnego zakamarka piwnic, popatrzeć i ucałować strzęp urwany z gazety, zapisany ludzkim pismem. Rozpłakała się na ten widok. Bóg przecież jest na niebie. Długo chlipała. Eli, Eli szebaszamaim! Mordarski kazał jej być cicho.
