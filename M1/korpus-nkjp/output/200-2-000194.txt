Casals: No... Pieniędzy nigdy za dużo. Jakoś nie miałem do nich szczęścia...
Parezzio: A teraz wszytko może się zmienić. Jak za dotknięciem czarodziejskiej różdżki. W moim fioletowym świecie takie cuda są możliwe. A skoro, zupełnie nieoczekiwanie, jak we śnie albo w filmie, już raz pan natrafił na klucz do skarbu - mam na myśli Sacro Arsenale - kolejne niespodzianki nie powinny pana dziwić.
Podejrzewam, że na mojej twarzy pojawił się uśmiech sugerujący nie tyle lekceważenie, co skrajny sceptycyzm, bo zapytał:
- Nie wierzy ojciec w to, ze średniowiecze stanowi dla nas wciąż wielką niewiadomą?
- Ależ wierzę - odparłem. - Po prostu nie mam złudzeń, że uda się kiedykolwiek wykopać złoty powóz. Może to i lepiej?
Kiedy już senat uniwersytetu zgodził się wydelegować Victora do Toskanii, ten zaproponował mi dłuższy spacer. Chciał mi o czymś opowiedzieć, a że sprawa wzbudzała w nim wielkie emocje, nie mógł się z niej zwierzyć na siedząco. Cóż - piłkarz... Równie dobrze mógł zaproponować, abyśmy spotkali się na jakimś trawniku i pokopali sobie futbolówkę.
Stefano wiedział tylko tyle, że chodziło o jakiegoś bardzo bogatego kolekcjonera, chyba z pochodzenia Jugosłowianina - nie wiem, czy Serba, czy Chorwata, ja tam ich za bardzo nie odróżniam - zamieszkałego gdzieś za oceanem. Może w Santiago, może w Miami, a może w Buenos Aires? Czort go wie. Pewne ślady prowadzą wprawdzie do Chile, ale w Ameryce Południowej aż gęsto od rozmaitych śladów.
