Doktor Jurasz, który zajmował się rannym poinformował mnie, że grożące generałowi niebezpieczeństwo minęło, ale kuracja będzie długa i uciążliwa. Zaprosił mnie do swojego gabinetu i tam poufnie powiedział mi, że generał celował w serce, ale w kieszeni jego munduru znajdowała się gruba, metalowa papierośnica, która odbiła kulę, przy czym doktor uśmiechnął się znacząco. Przypomniałem sobie czapkę generalską Sosnkowskiego obok maciejówki Piłsudskiego, jaką widziałem parę tygodni przedtem w mieszkaniu Ady.
Pewnego dnia siedziałem sam przy spóźnionym śniadaniu. Byłem już od szóstej rano na koniu, więc rozkoszując się jedzeniem, sięgnąłem machinalnie po pocztę. Między innymi natrafiłem na pismo urzędu skarbowego z nowym wymiarem podatku gruntowego. Momentalnie straciłem cały apetyt, gdy ze zdumieniem znalazłem nakaz na opłatę podatku gruntowego od 3600 morgów, a więc trzy razy więcej niż Kamień posiadał.
Sewer jako właściciel hotelu i dobry administrator siedział zwykle przy stoliku w rogu sali, skąd mógł śledzić czy wszystko jest w porządku.
Chociaż po ostatnim zjeździe ziemiańskim stosunki nasze nieco ochłodły, skorzystałem z tego zaproszenia, aby wybadać stanowisko endeków, jako że Czetwertyński był zagorzałym zwolennikiem endecji.
Przywitaliśmy się serdecznie.
