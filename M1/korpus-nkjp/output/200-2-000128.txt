- Czemu tak dziwnie mówią o Breitenheide? - zapytał wreszcie. - Jakby tu straszyło albo działy się jakieś potworności. Słyszę tę nazwę od początku, jak tylko przyjechałem do Nieden.
- Ludzka natura gadać bzdury. - Gospodarz, podochociwszy sobie nieco, był bardziej wylewny. - Tu ludzie ciemni, do wszystkiego dorobią nie wiadomo jakie historie. Wystarczy, że koń poniesie, piorun trzaśnie w drzewo, już widzą diabły, masonów i Bóg wie co.
Ruszył brzegiem w prawo, ku przystani. Wszedł na drewniany pomost, po uginających się deskach dotarł do końca i oparł łokcie na białej chyba, olejno malowanej belce. Niosło wonią smoły i wodorostów, woda pluskała cicho o łódki przywiązane do omszałych pali.
Bezradnie, powoli włożył gruby sweter, zebrał dokumenty, kluczyki, cinkciarę i wyszedł na nogach jak z waty.
Żuk stał przechylony bokiem przy krawężniku, łypiąc wygaszonymi ślepiami w perspektywę ulicy, tej samej, którą tamtej czerwcowej nocy, dawno temu, przyszli razem z Teską. Odwiązany płat plandeki nadal miarowo i mokro plaskał o drewnianą burtę.
Jak zwykle pośliznął się na posadzce w przedpokoju, chłodnym i białym niczym Antarktyda we mgle. Karolinka, która zbiegła z góry zobaczyć, kto przyszedł, zaśmiała się głosem torbacza z Disneyowskiej kreskówki.
- Wujek, bądź gzecny. Stłuces głobe!
Wyciągnął z kieszeni dwa batoniki Bounty.
