Pewnego dnia między zupą i drugim daniem rozległ się nad dachami dźwięk podobny do łoskotu morskich fal. Ludzie podchodzili do okien i wpatrywali się w niebo. Z dziedzińca koszar pułkownik Ahlberg obserwował przez lornetkę aeroplan. Wiatr szarpał szalik pilota, a szkła lotniczych okularów błyskały purpurą.
- Różne rzeczy się czasem zwidują - mruczał komendant garnizonu. Przywołał żołnierza niosącego wiadro.
- Dobrze mu tak - szeptały mściwie kobiety stojące w ogonkach. - Takie kartofle! Za takie pieniądze! Z tej pazerności chyba zapomniał, że zgnilizna jest zaraźliwa.
Tak przeto kartofle wciąż jeszcze były mu coś winne, aż w końcu zrozumiał, że nigdy się do końca nie wypłacą. Przygryzając wargi z bezsilnej złości, Chmura wołał Adasia.
- Co jej dolega? - pytał szeptem.
- Serce stanęło jak uszkodzony zegarek - rzekł doktor, rozkładając ręce. Nic więcej nie wiedział, uderzenie nie zostawiło śladu, ani jedna kropla krwi nie zbrukała pięknych loków. Loom niespokojnie dotknął własnego zegarka, który miał złotą kopertę i tykał bardzo głośno w lewej górnej kieszonce kamizelki.
