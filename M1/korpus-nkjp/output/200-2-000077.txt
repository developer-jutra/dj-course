Markiz odłożył księgi. Czuł suchość w ustach. Złożył głowę na wysokim oparciu fotela i przymknął oczy. Znowu zaczynały go szczypać.
- To rzeczywiście zrobiło na mnie wrażenie, panie Delabranche - powiedział. - Cały świat zmieszczony na stronicach kilku ksiąg.
- Coraz częściej podejrzewam, niestety, że to, co udało mi się tu przedstawić, to tylko cień prawdziwego świata, pojedynczy refleks, nie sądzi pan?
Pan de Berle stał przy oknie i patrzył na park. Noc zamazała fantastyczne kolory i wszystkie klomby wyglądały teraz jednakowo. De Berle wątpił. Wątpił w Księgę, w sens wyprawy, w osiągnięcie jakiegokolwiek celu, w uwolnienie kawalera. Miał świadomość, że rozwój wypadków już za daleko odwiódł ich od wcześniejszych planów.
- Czy go nie obudzimy? - zapytała Weronika.
- On nigdy nie śpi - rzekł Delabranche, otwierając drzwi.
Markiz podszedł do szklanej granicy dwóch światów i długo patrzył w spokojną i piękną twarz stworzenia. Wydawało mu się, że nie potrzebujące powiek czarne oczy patrzą na niego z obojętną wyniosłością, w której jest także ironia... Zamrugał w końcu, bo nie wytrzymał tego przenikliwego spojrzenia.
- Jeżeli tak się pani podobają moje włości, to chętnie pokażę pani coś szczególnego.
Wszystkim - dodał - ale dopiero po kolacji.
Pierwszy Burling dał znak, że posiłek skończony, prosząc wszystkich o pozwolenie "powąchania tytoniu", jak mówił o zażyciu tabaki. Chevillon zaś wstał, wziął świecznik i oświetlił ścianę, która do tej pory pozostawała w mroku.
