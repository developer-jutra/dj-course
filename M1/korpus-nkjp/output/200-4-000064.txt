Twój telefon i to, co wtedy powiedziałaś, były dokładnie Tym, czego mi w tym momencie było trzeba. Chciałam, żebyś o tym wiedziała. Dziękuję Ci, Agnieszko.
To jeszcze nie koniec listu. Chcę się jeszcze z Tobą podzielić ciemnym kawałkiem mnie. Ty jedna przychodzisz mi do głowy jako ktoś w rodzaju spowiednika (?) w tej sprawie.
Nieraz już byliśmy w tej cudownej, ekscytującej grze. Tu jest źródło uzależnienia: w tej cudowności, błogości, naturalności, bliskości, pragnieniu.
Tak musi się czuć człowiek uzależniony od alkoholu, gdy moczy usta w pierwszym, po długiej przerwie, kieliszku. A może, może jeszcze wcześniej – gdy biegnie do domu ze swoją połóweczką i wie, że za pięć minut...
Czynię to.
Nie jestem razem z nim.
Nie jestem w związku.
Teraz jestem sama.
Na to decyduję się teraz, dzisiaj.
Wycofuję energię z “my”.
Przeznaczam ją na rekonstrukcję “ja”.
Sama, osobno.
Myślenie o tym pozbawia mnie wewnętrznego mułu. Czuję znany, bolesny chłód źródlanej wody. Prawdy. To nie jest działanie “przeciw”.
To jest powrót do źródeł, do wolności, która gdzieś zaczęła się zatracać.
Z tęsknoty za pełnym związkiem z mężczyzną dałam się uwieść pozorom.
Bardzo chciałam udowodnić nam naszą niezależność.
Drugie straszne łgarstwo to zaprzeczenie mojemu sylwestrowemu paleniu i to w tonie świętego oburzenia.
Niby rozgrzeszyłam samą siebie z tego incydentu, niby go sobie wybaczyłam i zaakceptowałam, ale nie starczyło mi odwagi, żeby się do tego przyznać.
Wróciłam dziś do pracy z przyjemnością.
Na pierwszej stronie pierwszego zeszytu, wstrząśnięta, czytam precyzyjny opis mojego skryptu z kochanymi mężczyznami, z rozpoznanym źródłem w dzieciństwie! Wszystko tu jest! Sześć lat temu!!! Tłumienie siebie z obawy przed rozczarowaniem ojca. Bycie sobą tylko w samotności. Martwota, sztuczność, lęk przed byciem sobą w osobistym kontakcie.
Myślałam, że odkryłam to w tym tygodniu! Kolejny dowód na to, jak skrypt ogłupia, chcąc uniknąć zmiany czy choćby zdemaskowania.
Początek jesieni.
Dziś Jacek kupił i zainstalował telefon bezprzewodowy. Ależ mu patrzyłam na ręce, ale studiowałam instrukcję (jakbym była w stanie coś zrozumieć!). Jak mało mu okazałam zaufania, wiary. A przecież sama dziś doświadczyłam czyjegoś sceptycyzmu. Wiem, jak to podcina skrzydła.
Piekło jest brakiem przestrzeni.
Wystarczy ludziom zostawić przestrzeń, żeby byli, oddychali i rozwijali się.
