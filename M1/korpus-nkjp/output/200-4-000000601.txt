Nie wiadomo, co miał na myśli: cmentarz czy w ogóle miasto wydające ostatnie tchnienie pod rozżarzoną kulą słońca, ale właśnie od tego zdania, powiedzianego od niechcenia, zdania, które nie było skierowane do żadnego z nas i poleciało w powietrze, od tego właśnie zdania zaczęła się nasza prawdziwa przygoda z Weiserem.
Weiser siedział wyprostowany, głowę miał nieruchomą i tylko palce tak samo jak wcześniej bębniły o kolano.
"Chryste! - myślałem - niech on tam zejdzie! Niech pokaże, co potrafi, bo przecież potrafi, niech spojrzy jej w oczy tak samo jak wtedy w zoo, niech ją poskromi, zmusi do uległości, zgniecie jej bunt, niech ją skruszy jak tamtą, zamieni w zalęknionego psa, małego ratlerka, niech zrobi to, zanim będzie za późno!"
Kiedy ja włóczyłem się z Weiserem i Elką, chłopcy grali na murawie obok pruskich koszar, rozkoszując się strzałami prawdziwą, skórzaną piłką. To od niej właśnie zaczęły się nieszczęścia tego dnia. Żeby nie było wątpliwości, powtarzam jeszcze raz: nieszczęścia tego dnia, a nie nieszczęścia w ogóle.
Nie zastanawiam się dalej, idę ulicą w dół, a potem w prawo do góry i jestem, gdzie miałem trafić. W prawo od bramy cmentarza skręca się do szpitala czubków. Gdybym poszedł tamtędy i minął zakratowane pawilony otoczone starym parkiem, mógłbym dojść do miejsca, gdzie po raz ostatni widziałem Weisera. Ale nie po to zrobiłem taki szmat drogi. Teraz muszę porozmawiać z Piotrem.
Wszystko było jasne, poza tym, co pokaże nam Weiser lub co każe nam robić. Pierwszy miesiąc wakacji mieliśmy już za sobą, o tym wiedzieliśmy, nikt jednak nie przypuszczał, że do końca naszej znajomości pozostało już niewiele dni.
Nazajutrz na cmentarzu nie zastaliśmy Żółtoskrzydłego.
Szymek kopał sosnowe szyszki, których pełno leżało na drodze, a ja mełłem w ustach długą trawę z kitą na końcu. Mieliśmy już za sobą wzniesienie i za zakrętem opadającej łagodnie drogi wyłonił się skraj cmentarza. Od tej strony wszystkie nagrobki były porozbijane, a zardzewiałe krzyże, obrośnięte perzem i pokrzywami, wyglądały jak sterczące maszty zatopionych okrętów. Gdy dalej idąc w dół, już cmentarzem, mijaliśmy nagrobek Horsta Mellera, gwałtownie huczały dzwony.
Dzięki rozpiętemu rozporkowi pan Korotek - choć z podbitym okiem i zakrwawioną koszulą - był w domu przed szesnastą, a my pół godziny później mieliśmy parabellum i nasze ćwiczenia mogły się rozpocząć.
Więc co było na początku?
Obłok kadzidlanego dymu, z którego wyłonił się nieoczekiwanie Weiser.
Dlaczego, zamiast opowiadać dalej, cofam się, wracam, powtarzam?
Podszedłem do nich, ale zdążyłem policzyć wszystkie kratki kwadratu - było ich trzydzieści sześć, po sześć w każdym boku. Piotr mówił teraz, że jeśli wybuch się uda, woda zaleje łąkę i po jakimś czasie z braku odpływu podejdzie do drogi.
Wszystkim zrobiło się smutno. Rzeczywiście, pojutrze mieliśmy stać w sali gimnastycznej w białych koszulach i ciemnych spodenkach i słuchać przemówienia dyrektora, że kończy się już niedługo lato, że wypoczęci jesteśmy i opaleni i że wita nas znowu z radością w tych murach, które powinniśmy cenić i szanować.
Dopiero gdy przerwał, a wyglądał wtedy jak martwy, spojrzałem na Elkę. Siedziała nieruchomo pod ścianą i właściwie nie była już Elką, tylko drewnianą kukłą. Jej oczy wpatrzone w Weisera przypominały szklane paciorki lalek z dziecinnego teatru. Nie poruszyły się nawet i nie drgnęły, gdy Weiser uniósł wreszcie ciało do pozycji klęczącej i przesunął świecę bardziej na środek.
Pani Korotkowa nie znała litości, bo zatrzasnęła okno, a my patrzyliśmy, jak pan Korotek, siedząc teraz na ziemi, wkłada buty na bose stopy i jak prawa noga myli mu się z lewym butem i odwrotnie. Wreszcie, gdy dopasował już obuwie, opuścił podwórko marynarskim krokiem, śpiewając wcale nieźle:
Adieu, moja droga kochanko!
Adieu, moja droga Mulatko!
W ciemną, bezksiężycową noc, kiedy jedynie gwiazdy spoglądały na nas milcząco, budynek nieczynnej cegielni, który wyrósł niespodzianie przed naszymi oczami, wydał się wielkim gmaszyskiem ze strzelistą wieżą komina, czarnymi jamami okien i spadzistym dachem, w którym straszyły odsłonięte krokwie jak żebra wielkiego zwierzęcia.
Nie był to najlepszy pomysł, bo nawet stojąc na krypcie nie można było dostrzec, co się dzieje koło dzwonnicy. Ale biegliśmy, jakby to nas ścigano, a nie wariata, który uciekł od czubków i ukrywał się gdzieś w okolicy. Minęły może trzy minuty, podczas których echo odbijało się o ściany lasu, i nastała cisza.
Na pierwszy ogień poszedł Szymek, niknąc w czeluści gabinetu pokornie i cicho, zostaliśmy więc z Piotrem sami, nie na długo jednak. Za chwilę przysłano woźnego, żeby nas pilnował. Odtąd siedzieliśmy w zupełnym milczeniu, wypełnionym tykaniem zegara ściennego i przerywanym gongiem wybijającym pełne godziny.
Pukano do jego drzwi i nikt nie otwierał, więc wreszcie je wyważono i okazało się, że pan Weiser umarł na atak serca. Podobno znaleźli go siedzącego na krześle, z głową opartą na starej maszynie do szycia marki Singer, nad nie wykończoną robotą. Była to, jak dowiedziałem się później, kamizelka od garnituru zamówionego przez wdowę po kapitanie - dlaczego akurat przez wdowę, tego nie wiem.
Pomyślałem wówczas, że Weiser wolałby pewnie być tam, na arenie, występować w jakimś wspaniałym stroju, kłaniać się publiczności i zbierać, tak jak tamci, oklaski za dobrze wykonany numer. Tak pomyślałem widząc jego skupioną twarz i dystans, celebrowany i aż nadto widoczny, dystans wynikający z przekonania: "ja bym to lepiej zrobił", znanego wszystkim nie rozpoznanym artystom.
Dzisiaj, kiedy nie odwiedzam żadnych ogrodów zoologicznych, zdanie M-skiego o najpiękniejszym zoo w Europie brzmi bardzo śmiesznie i głupio. Zupełnie tak, jakbyśmy oprowadzani przez przewodnika w obcym mieście usłyszeli nagle: "Oto, proszę państwa, najpiękniejsze więzienie, jakie kiedykolwiek zbudowano w naszym mieście, a być może nawet w całej Europie".
Wracając do domu, akurat gdy przechodziłem obok betonowego okrąglaka, na którym od miesięcy szarzały strzępki tych samych afiszy, zobaczyłem, jak wlekli się przygnębieni, bez nadziei na zwycięstwo w drugiej połowie. Szymek powiedział mi, o co chodzi.
Po obiedzie wróciliśmy na murawę, gdzie pasła się krowa, wyjadając kępy zeschniętej trawy. Tamci przyszli trochę później, pewni, że mają piłkę w garści.
W istocie, znaczki te skupywał sklep filatelistyczny na Starym Mieście, a w języku zbieraczy nazywało się je zwyczajnie Adolfami.
Ale kolekcja Weisera nie była zwyczajną kolekcją, bo kiedy już obejrzeliśmy cały zbiór, wydobył pięć czerwonobrunatnych podobizn kanclerza, zamknął klaser i podszedł ze znaczkami do przeciwległej ściany, gdzie przykleił je do cegieł, śliniąc uprzednio każdą sztukę.
Tyś jest Bóg prawdziwy w świętej Hosty-i...
A właściwie nie tyle jej słowa, do których nie przywiązywałem wówczas specjalnej wagi, tylko melodię, powolną i dostojną, ciągnącą się wąską strużką pamięci niczym smuga kadzidlanego dymu - i ta nostalgiczna melodia podziałała na mnie kojąco.
Co było dalej?
A zresztą o czym można powiedzieć: "rozumiem to"? O czym w ogóle i o czym w odniesieniu do tej historii? Czy rozumiem, na przykład, dlaczego Weiser odsunął mnie od siebie na jakiś czas? Czy rozumiem, co właściwie ciągnie mnie na grób Piotra? Żadna teoria nic tu nie wyjaśni. Jedyne, co mogę zrobić, to opowiadać dalej.
Zaraz za wysokim wałem strzelnicy rozpoczynała się dolina, gdzie przycupnięty zagajnik, wysokie trawy i gęste partie krzaków dawały szanse skutecznej ucieczki, gdyby zaszła taka potrzeba. Zresztą dolina przechodziła dalej w ciągnącą się ze dwa kilometry i porośniętą sosnowym borem rozpadlinę, na której zamknięcie żołnierze potrzebowaliby z pięćdziesięciu ludzi.
Wówczas ujrzeliśmy najpiękniejszą część widowiska - bo wszystko to było przecież jak widowisko: ci dorośli mężczyźni w wieku naszych ojców z motykami i grabiami, a pośrodku Żółtoskrzydły niczym bohater legendy czy opowieści.
Mężczyźni podchodzili coraz bliżej, a Żółtoskrzydły stanął w rozkroku.
Tak, dwadzieścia pięć miesięcy temu usłyszałem od Piotra: "A teraz już idź, jestem zmęczony". I była to ostatnia rozmowa na temat Weisera, jaką prowadziłem, lub raczej jaką usiłowałem prowadzić. Później zacząłem pisać, gdyż nie było już innego sposobu, który mógłby coś wyjaśnić lub przynajmniej dawał taką nadzieję.
Tak, znaleziono Elkę nad stawem, tam gdzie potok, już za tunelem, rozlewa się szeroko wśród gęstych szuwarów. Nie wiadomo, skąd się tam wzięła. Żyje, ale nie odzyskała na razie przytomności. Zawieźli ją do Akademii. Wcześniej przeczesywali całą okolicę, ale tylko do wojskowej strzelnicy. Nie wiadomo też, co się stało z Weiserem. Milicja szuka teraz po tamtej stronie, gdzie ją znaleźli.
Ale Szymek nerwowo regulował pokrętła i nie odzywał się w ogóle.
Rybka powędrowała do akwarium ustawionego przez asystentkę na stoliku. Widać było, że żyje i pływa jak każda rybka w normalnym akwarium.
Magik powtórzył zacięcie i wybranie kilka razy, i zawsze było tak samo: nie wiadomo skąd, jakby z powietrza, na haczyku zjawiała się kolejna rybka, tak samo żywa i tak samo ochoczo pływająca w akwarium.
