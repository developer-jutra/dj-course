Żaden system nie jest samowystarczalny. Infrastruktura teleinformacyjna nie może działać bez prądu. Jednak nie sposób kierować siecią energetyczną, podobnie jak wodociągową, bez komputerów. Wystarczy więc, że przestanie działać jedno istotne ogniwo, by uruchomić kaskadę kolejnych katastrof. Jak widać ze scenariusza Homera-Dixona, taki zamach nie jest trudny do realizacji. Nie potrzeba do niego wąglika, sarinu ani nawet walizkowej bomby atomowej. Mała butla z helem, duży balon i trochę metalowych włókien.
Gimpel wymienia całą listę niepowodzeń biznesu informatycznego: fiasko elektronicznego handlu, usług bankowych "z domu", niechęć pracowników do pomysłu telepracy. Cała ta informatyzacja i moda na komputery osobiste nie ma, zdaniem autora, najmniejszego racjonalnego sensu, w związku z czym kryzys jest jak najbardziej uzasadniony i wróży, że w latach dziewięćdziesiątych nic się nie zmieni. Ciekaw jestem, jak Jean Gimpel oceniłby swoje prognozy pięć lat później?
Zdrowy rozsądek to suma przesądów, których nabywamy przed ukończeniem szesnastu lat - miał mawiać Albert Einstein. Zdrowy rozsądek do rangi praw przyrody podnosi to, co zgadza się z powszechnym odczuciem. Przecież gołym okiem widać, że Ziemia jest środkiem wszechświata, a przeczymy takiemu twierdzeniu tylko dlatego, że inaczej uczono nas w szkole - samodzielnie nie mamy możliwości stwierdzić, że to Kopernik miał rację, przeciwstawiając się zdrowemu rozsądkowi.
