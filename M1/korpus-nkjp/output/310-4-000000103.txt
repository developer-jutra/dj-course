Na dworze znów ochłodziło się do 3° ciepła. Czytam na nowo "Don Kichota". Siedzę dziś cały dzień w domu i obiad jemy w domu.
Pracuję do czwartej. Jestem w troszeczkę lepszym usposobieniu. O piątej przyszli Hauboldowie, zrobiliśmy im herbatę i było dość przyjemnie. Wiadomości o odrzuceniu przez Indie propozycji angielskiej i zajęciu części Filipin przez Japończyków.
Do rozpaczy mnie doprowadza, że nie mogę się zakochać w kimś, kto tak bardzo mnie kocha - i do kogo jestem bardzo przywiązana, a kogo nie jestem w stanie tak uszczęśliwić, jakbym chciała.
Dziś cały dzień od północy trwa ulewny deszcz, który ani na chwilę się nie zmniejsza - chwilami się tylko nasila. Od czasu do czasu przechodzi gwałtowny huragan.
Po obiedzie przyszła p. D., przyjaciółka Maryni. Po jej odejściu około 2 godzin pracuję przy urządzaniu, myciu i czyszczeniu balkonów. Posadziłam nasturcje we wszystkich skrzynkach. Wieczorem już po ósmej przyszła p. Nelly - ze swym pieskiem... Bardzo tęskno do Stachy. Żeby to choć móc karty pisać jak się należy.
