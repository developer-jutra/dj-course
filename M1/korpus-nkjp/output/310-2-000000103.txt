Byłem w Cino95 i widziałem "Córkę Bogów". Anette Kellermann bycza dziewka, szkoda, że cenzura powycinała masę scen.
Myślałem, że z nudów zdechnę, gdy zatelefonowałem do L. i O'Connorów. Byłem u nich na małym balu. Lorna także przyszła i odprowadziwszy ją do domu starałem się pocałować, ale się bestyjka tak broniła, że dałem spokój. [...]
Różne ciekawostki, zdobyte od Erenburga, a mogące zainteresować gen. Franco, przekazywałem - ot tak, od niechcenia - attaché hiszpańskiemu Parsentowi, którego także dobrze znałem, by w końcu wydobyć od niego szczegółową, z nazwiskami, listę członków Brygady Międzynarodowej pochodzących z terenów RP, która to lista była dla Oddziału II bardzo potrzebnym materiałem informacyjnym.
Zmieniono nam miejsce postoju, przenieśliśmy się do warsztatów meblowych Luśniaka koło ul. Pięknej i otrzymałem rozkaz fortyfikowania Pola Mokotowskiego za Dowództwem Obrony Warszawy, znajdującym się wtedy przy ul. Rakowieckiej na wprost sławnego więzienia, oraz budowania małego lotniska w części Alei Niepodległości przed tak zwanym Hotelem Kiepury, dziś siedzibą Urzędu Patentowego PRL.
Polowanie w Alzacji miało zupełnie inny charakter. Tam były winnice i gąszcz, wszędzie się roiło od królików. Trudne, szybkie strzały na małe dystanse: albo było pudło, albo nawet nie warto było się schylać po rozstrzelanego czasem wprost "na gulasz" zwierzaka. Rzadkie tam były na strzał sarny i nie zabierało się sztucerów, dlatego wolno było strzelać śrutem.
Wśród 50 starych dokumentów listy królewskie Zygmunta Augusta i Augusta II, bardzo ciekawy testament wojewody sieradzkiego Jana Chryzostoma Odrowąż-Pieniążka i kodycyl do tego aktu, sporządzony na Jasnej Górze w 1709 r., seria uwierzytelnionych odpisów dokumentów, które uległy spaleniu w Archiwum Akt Dawnych w Warszawie, m.in. wyrok śmierci na uczestnika powstania 1863 roku.
Dla celów wtedy bliżej nieokreślonych, po zajęciu Zaolzia przez nasze siły i rozpoczęciu okupacji Czechosłowacji przez hitlerowców, dostałem w Sztabie Głównym mapę Zaolzia. Była to sztabówka nie opublikowana i nie do nabycia normalnego, miała dokładnie wytyczoną granicę z południowym sąsiadem i odegrała podczas okupacji kapitalną rolę podczas przesłuchiwania mnie w gestapo, aresztowanego 2 stycznia 1940 roku. Ale o tym będę pisał gdzie indziej.
Dziś może bym to całe towarzystwo rodaków przyrównał do hipisów, lecz wtedy kolegów mych, wyposażonych we fraki, smokingi, no i cylindry, szapoklaki jako nienaganny strój codzienny i z temperamentem szukających zwady z miejscową studenterią niemiecką, korporantami w deklach, z gębami pociętymi, pełnymi szram po rozbitych menzurach, z którymi szli na ostro, jak z szablami w ręku, nie oceniałem źle.
Ponieważ byłem ciężko chory na zapalenie stawów i niedomogę serca, co stwierdził lekarz więzienny, uzyskałem zezwolenie przebywania leżąc pod ścianą na moim barłogu z zawiniątkiem bielizny pod głową, gdzie promień słońca czasem zawitał. I wtedy kiedyś, a było to w Wielkanoc, ujrzałem przez szybę błękit nieba i zieleniejącą się liściem gałązkę jakiegoś krzewu, świadczącą że wiosna jest już na świecie, poza murami naszej niedoli.
