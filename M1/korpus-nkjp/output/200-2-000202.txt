Piszczajko postanowił znaleźć twardy grunt pod nogami. Niech coś, cokolwiek na razie, stanie się prawdziwe i jasne. Nauczyć się mówić "nie", odmawiać, zaprzeczać. Swój narcyzm na zewnątrz wypchnąć, siebie tylko kochać, dostrzegać rozkosz płynącą z pieszczot ego i żreć życie jak ledwo wysmażony kotlet. Prezydentowej nie ulegać. Przed snem pornole oglądać, laski kręcić. Szmal robić. Na siłownię się zapisać. Bawić się! Kij bejsbolowy pod poduszką trzymać. Frajerów kroić! Żrećbawićsiępieprzyćkroićbleeeeee...
Sala błyskawicznie ucichła. Grajkom instrumenty wypadły z rąk i gruchnęły o podłogę. Szambelan odstawił kielich i przywarł do poręczy tronu. Spojrzał ze zgrozą na króla, a Piszczajko powtórzył:
- Z Prezydentową jeden taniec, królu... Obok okien...
Herod zaczerwienił się strasznie, pielęgniara strasznie przygryzła wargi, cisza straszna zawisła nad głowami zebranych.
- Wuuu-jejeje! Wuuu-jejeje! Wuuu-jejeje! - i wypili do dna.
Mieszkańcy zaczęli przestępować z nogi na nogę i pomruk przeszedł nad głowami. Wciąż nie było wiadomo, czemu Wuje się tak wydzierają. Zażegnany kryzys czy nie? Chyba tak, skoro świętują na dachu.
- Co oni krzyczą? Ktoś rozumie? - jęknęła aptekarka, zmrużywszy z wysiłku oczy.
Pozostaje pusty blat stołu - piaszczysty brzeg jakże nieznośnie znanego lądu. Rozbitek wychodzi do przedpokoju i siada w kucki. Palcem rysuje na wykładzinie małe syrenki.
- Synu, otwórz - prosi.
Lecz za drzwiami ten sam śmiech. Dziwny, jakby nie człowiek się śmiał.
- O, cholera! - wykrzyknął kumpel.
Smutny wyskoczył z szoferki. Szybkim krokiem podszedł do Gorliwych. Chwyciwszy oburącz pierwszego z brzegu, zaniósł go do żuka i wrzucił na pakę. Potem następnego - wyjąwszy mu uprzednio resztki potłuczonego lustra z rąk.
- Może pomóc? - pospieszył z propozycją kumpel.
