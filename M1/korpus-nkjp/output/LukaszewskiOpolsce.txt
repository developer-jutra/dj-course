To prawda, że chrześcijaństwo zrodziło się i rosło w konflikcie z Cesarstwem. W pierwszych wiekach jego wyznawcy doznali okrutnych prześladowań. Ale ramy, instytucje i aspiracje Cesarstwa narzuciły się apostołom, biskupom, kapłanom i wiernym jako odniesienie oczywiste i nieuniknione. Następcy Piotra wybrali na siedzibę Rzym, a nie Jerozolimę. Łacina - język Cesarstwa, a nie język Chrystusa - stała się językiem Kościoła. Struktury terytorialne i hierarchiczne Kościoła przybrały formy odzwierciedlające struktury Cesarstwa.
Jeśli jednak idzie o fundamentalną sprawę reformy organów unijnych i systemu decyzyjnego, to została ona rozwiązana w sposób ułomny, skomplikowany, nieprzejrzysty, zachęcający do kazuistyki proceduralnej, oddalający Unię od jej obywateli i w sumie budzący zdecydowanie negatywną reakcję środowisk politycznych i dziennikarskich w państwach członkowskich.
Unia stawiana jest pod pręgierzem jako źródło wszelkiego zła, które pleni się dziś w Europie. W społeczeństwach, bombardowanych bez przerwy sensacyjną i powierzchowną informacją, wyraźnie spadło poparcie dla integracji. Gdyby nie klimat, który stworzyły referenda, to prezydent Republiki Czeskiej nie wystąpiłby pewnie z projektem zlikwidowania Unii Europejskiej i utworzenia "Organizacji Państw Europejskich", która - jak można wnioskować z doniesień i komentarzy prasowych - byłaby bardzo podobna do przedwojennej Ligi Narodów.
Inicjatywa niemieckiego ministra spraw zagranicznych została podchwycona przez Francję, która objęła przewodnictwo UE na bieżące półrocze i - jak wszystko na to wskazuje - pragnie znów odgrywać w sprawach europejskich rolę przodującą, podobną do tej, jaką pięćdziesiąt lat temu zapewnili jej na pewien czas Jean Monnet i Robert Schuman.
Zadanie prezydencji francuskiej z pewnością nie było łatwe. Między modelem Unii, do którego dążą Niemcy, Włochy i kraje Beneluksu, a tym, do którego pragną ją zredukować Anglia, Szwecja i Dania, istnieje prawdziwa przepaść. Historia integracji europejskiej zawiera jednak niejeden przykład pomyślnego rozwiązania niebywale trudnych, skomplikowanych i drażliwych problemów.
