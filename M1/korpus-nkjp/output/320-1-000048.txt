Wspominając jego osobę Ludwik Ręgowicz zapisał, że Zakrzewski wykładał z pamięci. Z pamięci również podawał bibliografię, bo pamięć miał olbrzymią. Wykłady jego cechowała treściwość, zwartość i brak jakichkolwiek ozdób retorycznych. Na seminarium historycznym występowały wszystkie wielkie walory uczonego i nauczyciela. Tu ujawniała się jego sumienność, skrupulatność i krytycyzm. Nieugięcie surowy i wymagający, był równocześnie znakomitym nauczycielem, życzliwym doradcą i przyjacielem młodych studentów.
