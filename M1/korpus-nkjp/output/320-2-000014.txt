Działanie wazopresyny na poziomie komórkowym, przynajmniej w kanalikach nerkowych, odbywa się za pośrednictwem receptora sprzężonego z cyklazą adenylanową (receptor V2). Obserwuje się także pod wpływem wazopresyny nasilenie metabolizmu fosfatydyloinozytolu (receptor V1). Stężenie wazopresyny w osoczu wynosi 1-5 pg/ml, a jej okres półtrwania w osoczu ok. 5-7 min. Wazopresyna jest szybko unieczynniana przez peptydy osocza. Głównym czynnikiem regulującym wydzielanie wazopresyny jest osmolalność osocza, determinowana głównie przez stężenie jonów Na+.
