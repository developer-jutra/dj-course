Czasami zapominała o wielu istotnych rzeczach. Wsuwała mi we włosy długie palce, zakończone równie długimi paznokciami. Ściskała. Zapominała na przykład, że jestem już dorosła, nie biegam po korytarzach Vivesstade ze śmiechem radości na ustach.
– Powtarzam, proszę ją zostawić.
Uchwyt zelżał, więc, poświęcając część włosów, wyszarpnęłam głowę.
– To jest m o j a córka, sukinsynu! – wrzasnęła. – A ja jestem królową Rechington i to ja tutaj rządzę, jak chcesz wiedzieć! I nie będziesz tak się zwracać do mojej córki, bo ci strażnicy mają przede wszystkim słuchać mnie i zaraz tak ci dowalą, że…
Serena zamruczała coś przez sen i rozłożyła się na mojej połowie. Niech sobie leży. Spała niespokojnie, często rzucała się na łóżku, zdarzało jej się nawet krzyczeć. Czyżby powodowała to tęsknota za ojczyzną, za rodziną? A może wywoływały to wspomnienia, w końcu – próbowałam postawić się w jej sytuacji – miała za sobą ciężkie chwile?
