To, co dzieje się pomiędzy narodzinami i śmiercią, jest stanem energetycznym. Ta chwila pomiędzy już i nigdy jest czasem, gdy energia objawia się tutaj, w tobie, przez ciebie. Istniejesz. Czy przed narodzinami nie istniałeś? A może przed narodzinami też istniałeś? A może był to jakiś inny rodzaj stanu energetycznego?
Żywa istota, poszukując sposobów zaspokajania elementarnych potrzeb, uczy się reagować na bodziec. Reagując na stan zaspokojenia tych potrzeb, przeżywa emocje. W swoim dążeniu do szczęścia, współdziałając z otaczającym ją światem, istota żywa wykształca uczucia. A potem mówi "myślę, więc jestem".
Kto słyszy? Kto mówi: słyszę? Popatrz, jak inni poruszają ustami.
STOP. Jeszcze raz - powiedz coś. Posłuchaj - samego siebie. Kto mówi? Kto słyszy?
A może dźwięk to po prostu fakt? Ale co to jest fakt?
Zaraz, zastanówmy się: może wszystkie pytania to tylko igraszki gramatyczne? Może to tylko takie zabawy językowe, lingwistyka dla naiwnych?
STOP. Płeć jest jednym z uwarunkowań twojego życia. Energia płci jest szczególnym ukierunkowaniem ożywiającej cię energii życia. Energia ta może być sublimowana, przekształcana. Praktyki przekształcania i sublimowania tej energii uprawiane są szczególnie przez mistyków. Zalecają oni wstrzemięźliwość i obiecują sobie i innym, że prowadzi ona do mocy duchowej.
Czym jest fakt, że posiadasz cechy swojej płci? Czy tylko koniecznością, która niezależna jest od twojej woli?
STOP. A może nie jesteś w stanie przestać myśleć? Co za myśl: a jeśli nie jest to w ogóle możliwe?!
Uświadamiasz sobie, że myślisz. Zadajesz pytanie, czy jest możliwe, abyś nie myślał. Wobec tego czy ten akt jest również myśleniem?
Czy ten człowiek, to aby nie "partner"? To słowo przyjęło się we współczesnej psychologii i seksuologii, która misterium płci sprowadziła do gry, do zabawy we wzajemne świadczenie przyjemności. Co się dzieje, gdy intymne porozumienie mężczyzny i kobiety staje się grą "partnerów"? Czy w takiej partnerskiej sytuacji porozumienie w ogóle jest możliwe? Czy istnieje coś takiego jak miłość partnerska?
Czy miłość potrzebuje przymiotnika?
STOP. Oto twoje ciało, oczy, kartka zadrukowanego papieru. Czytasz te słowa. Czytasz je, prawda? Co to jest?
STOP. Słowo jest sygnałem, dźwiękiem, który słyszysz lub znaczeniem, które postrzegasz na papierze. Dostrzegają je twoje oczy, słyszą je twoje uszy. Czy to ty słyszysz? Kto słucha? Kto widzi? Czy rozumiesz pytanie? Czy to jest moje pytanie?
Możesz zbadać również zależność pomiędzy oddechem i pojawianiem się myśli. Zatrzymaj całkowicie proces oddychania. Czy jesteś w stanie wówczas myśleć? Czy pojawiają się słowa, obrazy, wyobrażenia? Czy masz wtedy jakiś wgląd w to, co dzieje się z tobą, co się dzieje na świecie?
Twój smak. Dziwne i nieokreślone smaki. Gorycz, słodycz, kwaśność, Przeczytaj o tym w książkach i odłóż książki. Połóż szczyptę soli na języku. Czujesz? To fakt. A co, jeśli nie czujesz? Skąd wiesz, że nie czujesz? Poprzez porównanie. Czy to też jest fakt?
