Obie jednak cechy, czy może funkcje, społeczeństwa obywatelskiego we współczesnych koncepcjach politycznych nie miałyby tak istotnego znaczenia, gdyby nie dwie konsekwencje w zasadzie wynikające ze stosowania tego pojęcia i wywierające realny wpływ na kształt życia politycznego. Po pierwsze, chodzi tu o antypolityczność, i po drugie, o przekonanie o racjonalnym charakterze życia społecznego, a więc i jego aktorów, czyli zarówno jednostek, jak i najrozmaitszych grup społecznych.
Liberalizm wymaga od czasu do czasu komunitariańskiej korekty, ale niewiele wynika z krytyki, która pokazuje, że liberalizm jest totalnie niespójny lub że może zostać zastąpiony przez jakąś preliberalną lub antyliberalną wspólnotę, która już gdzieś się pojawia na horyzoncie. Nic się nie pojawia   .
Benjamin Barber, jeden z wybitnych myślicieli politycznych naszych czasów, pisze na ten temat: "Z ponurej perspektywy naszego stulecia, od Nietzschego po Foucault, liberalizm jawi się nie jako filozofia podstaw, lecz raczej pustych ambicji, filozofia, która jako wolność racjonalizuje to, co w istocie jest utratą przez człowieka godności i cnoty.
