Może my byliśmy po prostu od razu starzy, może my w ogóle nigdy nie byliśmy ludźmi młodymi? Cóż w końcu obchodzą młodego człowieka moje szpargały, niewyraźne nieraz litery na pożółkłych już kartkach, owe informacje mówiące, że ktoś tam redagował jakieś czasopismo, prosił o utwory, chwalił czy ganił, mówił, że nie ma pieniędzy i kto wie, czy będzie nadal prowadził nieopłacalny interes.
Nawet przy największej mgle igły sosny były zawsze bardzo widoczne, na ich tłustej nawierzchni zatrzymywało się kilka kryształków wody i niekiedy, gdy mgła opadała i pierwsze promienie słońca przeciskały się przez jej powłokę, igiełki te lśniły, jakby były pociągnięte cienką warstewką srebra. Wówczas widać było zaledwie połowę pierwszego łuku mostu, ciemną u dołu, srebrzystą u góry i łuk ten przełamany w połowie, przypominał mu zanikającą tęczę pozbawioną jedynie kolorów.
Dwa tygodnie później dość długo dzwonił do mieszkania stryja, chwilę zaczekał sądząc, że stryj może śpi, a pokojówka skorzystała z okazji i wyskoczyla coś załatwić lub zobaczyć się z ukochanym. Ostatnio spotkał ją ściskającą się z jakimś sierżantem policji w kuchni, idź, sprawdź, dlaczego ona tak długo nic nam nie przynosi, powiedział stryj.
W oczach tych z naprzeciwka nie było także nienawiści, jeśli już, to fanatyzm ideowy, przeświadczenie, że trzeba dać wyraz swoim poglądom, protestować wobec niesprawiedliwości i bogactwu, a potem poszedł do swojego gabinetu i pracował do późnych godzin popołudniowych, patrząc od czasu do czasu na biwakujących studentów i połyskujące z dala, poza ogrodzeniem i bramą campusu, bagnety.
Z Władkiem przed wojną zetknął się kilkakrotnie, utkwił mu w pamięci jego artykuł o młodych intelektualistach francuskich, miał rację pisząc, że po pierwszej wojnie zostali oni bez przywódców duchowych, ci, którzy mogli się nimi stać, zginęli na polach bitewnych, wojna zawsze zabiera najlepszych, potem więc powstają luki, w które się natychmiast wciskają różne szumowiny, gdyby dzisiaj przyszło doliczać się tych, którzy byliby potrzebni, okazałoby się, że sytuacja jest bardzo podobna.
Dziękuję ci, kochanie, ale ja naprawdę nie drzemię, nie czyń ze mnie staruszka, czasami jedynie przymykam oczy, gdy zmęczę się czytaniem albo gdy światło zbytnio mnie razi, wiesz przecież, jakie mam oczy wrażliwe na światło, jeśli jednak chcesz, kupimy ten fotel, choć do tego bardzo się przyzwyczaiłem, a dzisiaj, widzisz, jestem po prostu zmęczony po wczorajszej wycieczce i wieczornym przyjęciu, to istotnie było trochę dużo na mnie.
Tak, mój drogi, takiej radości sprawdzonej, w którą wierzę i w której żyję. Zawsze byłeś wobec mnie bardzo krytyczny, ale i twojego sądu się nie boję, ufam, że i ty odkryjesz moją wiarę w radość życia. Jest jeden zaledwie cień na mojej radości, im jestem pewniejszy, że nastąpi to nieuchronnie, tym mniejszą widzę konieczność obecności Boga.
Z daleka widać było pierwsze motorówki i łodzie żaglowe wyruszające na połów krewetek, daleko, na horyzoncie snuła się smużka niemal niewidocznego dymu, znak, że jakiś parowiec zbliżał się do portu, białe plamki rybitw podchodziły łukiem niemal do domków osiedla, by później lotem ślizgowym opaść na wody zatoki.
Może ten drugi obraz jest jakąś przestrogą dla mnie, tajemnym ostrzeżeniem, Grzegorzu, uważaj, Śmietana jest także zupełnie trzeźwy, no co, szlachcicu, napijesz się wreszcie ze mną, Du hast wohl recht: ich finde nicht die Spur von einem Geist, und alles ist Dressur, słuchaj uważnie, co ci powiem, po twojemu mówi się spieprzaj, a po mojemu ejk sak po trimpu.
Ja zaś widząc, że i tej nocy syn nasz kładzie się na wielbłądziej skórze, wiedziałam, że usłuchał on zaleceń anioła, i byłem pewien, że dopiero po trzeciej nocy połączy się w bojaźni bożej z oblubienicą, dziękowałem więc Bogu za czas próby, którą nasz syn przeszedł szczęśliwie, i zastanawiałem się, którego z baranów trzeba będzie w podzięce złożyć na ołtarzu.
Powietrze od rana było przejrzyste, niemal krystaliczne, przez trzy dni, jak zwykle o jesiennej porze, wiał potężny wiatr od oceanu, źle zwykle wtedy sypiał, obudził się około szóstej i zdziwiła go cisza, żaluzje przestały skrzypieć, ustały gwizdy, wreszcie koniec, pomyślał, przeszedł na werandę i otworzył szeroko okno.
Na wzgórzu miał swoje ulubione miejsce z widokiem na Antokol i rzekę, która w tym miejscu skręcała łagodnym łukiem na północ, rozłożyste konary dębu dawały wystarczającą ilość cienia, a powiew od Wilii łagodził nawet najbardziej upalne dni. Nikt tam prawie nie zaglądał, czasami ktoś jak i on przygotowujący się do finału akademickiego roku.
Ode złego a, kiedy kończył men, butelka rozpryskiwała się dokładnie w miejscu, gdzie wieżyczka czołgu przylegała do nadwozia, więcej, w czasie objętym owym "men" płomień ognia wyskakiwał wysoko i zasłaniał wąski otwór, za którym kryła się obsługa działa i maszynowego karabinu.
Skąd jego gorliwość, dlaczego i on w tej wspólnocie, stać go chyba na więcej, wydawało się, że potrafi patrzeć na literaturę o wiele szerzej, rozsądny był jego artykuł w "Piśmie" o wolności nadrealizmu, dopiero nadrealizm uświadomił nam, że twórcza wyobraźnia jest bez granic, pamięta dobrze, że Zdanowicz był z eseju Władka zadowolony i cieszył się, że udało mu się przyciągnąć do siebie najmłodsze pokolenie, oni nas kiedyś zastąpią, mówił.
Przed chwilą przyniosła mu nową filiżankę kawy, odłożył więc kwestionariusze, które wypełniał i otworzył okno, czynił tak zawsze w chwili odpoczynku. Pogoda była piękna, hen, daleko, na skraju horyzontu płynęło kilka jachtów, wiatr wybrzuszał ich białe i kolorowe żagle, płynęły szybko, zwinnie, muskając tylko wody zatoki.
Dlaczego, Tobiaszu, Bóg cię pokarał, czym go obraziłeś, jakim sprzeciwiłeś się jego rozkazom? Miałeś uzdrowić, a sam straciłeś znacznie więcej, pozostałeś poza społeczeństwem. Męczył go ten obraz, męczy nadal, czy nigdy nie oderwę się od przeświadczenia, że gdzieś w historii tych dwu płócien zaszyfrowana jest moja własna historia?
Wczorajszy list Lewskiego był gruby, kilka kartek, niemal jak zawsze Lewski zaczynał od spraw ogólnych, później dopiero przeszedł do tego, co już było z nim związane osobiście, czytał jednak list uważnie już od pierwszych zdań, bo te pierwsze zdania mówiły o sytuacji, którą w ostatnich miesiącach śledził w prasie i w radio.
Anno, chodź, opowiem ci swój dzisiejszy sen, za dnia wprawdzie nie widzę i musisz mnie za rękę prowadzić do stołu, w nocy jednak moje oczy odzyskują blask i widzą wszystko, chodź, Anno, proszę cię, posłuchasz opowieści swojego męża, starego Tobiasza, bo w śnie tym jest dużo niejasności i mimo że widzę nocne obrazy nadal wyraźnie, nie rozumiem, co Bóg mi w tym śnie chciał powiedzieć.
