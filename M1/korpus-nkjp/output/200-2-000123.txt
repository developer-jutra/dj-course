Ale którejś wiosny Janek się nie zjawia. Wsiada na prom i płynie do Szwecji, by ją zdobyć, jak hajdamacy ze swoich czajek zdobywali Carogród. Po pół roku wraca z łupami. Dżinsowe ubrania pełne napisów i lśniących ozdób i piękna koszula w zielone palmy, złote papugi, a na nogach białe adidasy. Stawia w knajpie, mówi: "Do lasu to ja na wycieczki chodzę". Potem znowu wyrusza za morze.
Tak. Upał w głowie miesza, w upał dubeltowo chce się pić, w ludziach jakiś ogień się zapala. Nie dojdziesz prawdy, chociaż byś tam był. Pożar, jak się palą łąki, w sierpniu, w nocy... wtedy w niebo idzie taki czerwony dym.
