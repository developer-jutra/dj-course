Po bombardowaniu wyszliśmy. Wołano do następnej barykady, przed samą Żelazną. Mężczyzn. Poleciałem. Rozdali kilofy i łomy. Do bruku i płyt. Zresztą już część rowów była wykopana. Pierwszy raz zobaczyłem; że taka plątanina rur i przewodów. Uprzedzali, żeby kopać ostrożnie. Na czwartym rogu Żelaznej wywrócili kiosk z papierosami, jako przeszkodę, papierosy się posypały. Jeden facet zaczął zbierać.
Jadło się wtedy dwa razy dziennie. Nie było więc źle. Dostawało się czasem może coś i z ogólnego przydziału. Ale któregoś dnia wybuchła panika:
- Straciliśmy. magazyny na Stawkach!
Właśnie z magazynu na Stawkach dostaliśmy raz kartofle w płatkach. O kartoflach w ogóle nawet się nie marzyło. Przez całe powstanie. Była to więc nadzwyczajna okazja.
- A, gdzie ja nie byłam. Jadę tramwajem. Zamieszanie. Patrzę w koszyk. A tu mi ktoś podrzucił opaskę. Zatrzymują tramwaj, , biorą nas na Gęsiówkę. Tam jesteśmy, odbijają nas powstańcy, lecimy przez Ogród Krasińskich, Bielańską i potem przez Ogród Saski, tu Niemcy, tu się cofamy, Żelazna Brama, ludzie klęczą, mają rozstrzeliwać, uciekamy, cudem, ach, panie Mironie.
- No zobaczymy.
- Zostańcie z nami.
Halina i ja byliśmy zdecydowani. Wcale mi się nie chciało wychodzić do Niemców na niewiadome, na te roboty. Niby liczyło się, że niedługo. Ale licho wie ile. Może pół roku jeszcze? Nie lepiej tu zostać w gruzach?
- Kto nas znajdzie?
Zupy było strasznie dużo. Zawsze dobrej. Podjeżdżały beczkowozy czy cysterny, czy nie wiem co, i nalewali, ile kto chciał. Tak było przez cały tu pobyt, aż dostałem sraczki, latałem do wielkiej i długiej latryny, w której zawsze był tłok.
Z hali piątej przenieśli nas do innej.
- Co to?
My, ci niedoświadczeni. Bo ktoś zaraz na kilka osób przed nami szepnął:
- Łączniczka.
- Nic, nic - podaliśmy dalej - łączniczka...
- Aha - łączniczka.
- Łączniczka.
- Uwaga - u-wa-ga...
Światełko nagle zrobiło się bliskie, szybko idące, chlupot też szybki.
- Uwaga - uwaga - to łączniczka. Minęła nas ze świeczką.
Potem znów:
- Uwaga, właz, nie wiadomo, czy nie otwarty.
- Żeby cię, cholero, pierwsza bomba zabiła!
I Nanka natychmiast wyszła do Niemców.
Więc wróćmy do Zochy. Przy kuchni. Coś głupiego w związku z Ojcem. Na Mamę... Tak, byle klepnąć.
- Przecież żyła z twoim ojcem - to do Taty.
- Jak to? - ja na to nagle.
- No jak to? A nie siedziała teściowi na kolanach?...
- Czterdziesty - czterdziesty.
- Pięćdziesiąty drugi - pięćdziesiąty drugi...
Zaczęliśmy to traktować - bo i czuć - jako jedyne rzeczywiste, co było, jest. I będzie. Żartowało się:
- I co? A jak nadejdzie zima?
- Właśnie? I Boże Narodzenie?
- No? I tak będziemy siedzieli...
- Może choinki... skądś będą.
Obce nam były sprawy zimna. Dalekie. W tym roku. Szczególnie.
Trzask!
Nie, obok, chyba - no bo jesteśmy. Innego dowodu nie było. I już lecą, wyją...
- Raz, dwa, trzy, cztery, pięć, sześć, siedem, osiem, dziewięć, dziesięć...
Trzask! Ale już następne:
- Raz, dwa, trzy, cztery, pięć, sześć, siedem, osiem, dziewięć, dzie-sięć, jedenaście... dwa-naś-cieee... trzyna...ście...
- O...
Potem mogła być nagle przerwa. Pół godziny. Godzinę. I...
- Raz; dwa, trzy, cztery, pięć, sześć, siedem, osiem, dziewięć, dziesięć...
- Już są - bo już było słychać zlatujące na nas samoloty. Zaraz, pewnie pierwszego dnia, pod filarami pamiętam w szarym świetle z okienka ławkę pod ścianą. Zaczęli się schodzić ze zbombardowanych domów. Obdarci. Głodni. Z czymś w ręku ledwie albo bez niczego.
Tam stawiamy nosze. W środku - na parterze (nie wiem, czy w piwnicy brakło miejsca?). Pamiętam szare światło. Jeden tłok, nędza i szarzyzna.
- Chwileczkę, obywatelu - chyba tak się do mnie zwrócono tu trzeba przenieść tylko z łóżka (łóżka?) na (na coś tam) rannego porucznika bez obydwóch nóg.
- Dobrze - czekam zaszokowany. Ale nie. Za ileś minut zwalniają mnie:
Na ulicy był taki ruch, że ludzie szli jezdniami. Pełno uciekinierów z całej Warszawy. Wszystko, co uciekło z Woli, to tu. Stare Miasto - słynna reduta. (Już słynna.) Nie do zdobycia.  Barykady. Węzizny. Nie dla czołgów. Stare Miasto jest mocne. Ma całe mury. I grube. I w ogóle. I tradycje.
