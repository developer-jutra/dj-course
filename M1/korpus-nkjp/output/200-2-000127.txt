- Gdzie Buciek? - zapytałem od razu.
- Nie ma Bućka - odpowiedziała.
- A gdzie jest?
- Nie ma go...
- Nie męcz matki - powiedziała gospodyni. Przecież widzisz, że jest zmęczona. Jak ją będziesz dalej dręczył, to sobie pójdzie i wcale nie wróci. Idź lepiej na podwórze, pobiegaj!
- Ale ja chcę wiedzieć, gdzie jest Buciek! - zawołałem.
Nocą podeszliśmy do zaciemnionej stacji i wsiedliśmy do również ciemnego, zatłoczonego pociągu, w którym odzywali się do nas ludzie, a my odpowiadaliśmy na ich odezwania ośmieleni tym, że ani oni nas, ani my ich nie widzieliśmy. A kiedy zajechaliśmy na miejsce, był dzień, zakurzony, dworcowy poranek. Wujek Aron wprowadził mnie do małej cukierni i zamówił dla mnie kakao i rogalik, bo to wszystko tu jeszcze istniało...
