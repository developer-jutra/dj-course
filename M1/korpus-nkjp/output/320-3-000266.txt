W sytuacji przesadnego ulegania naciskom grupy nauczyciel powinien dyskretnie wspierać poczynania twórcze "poszkodowanych" uczniów, zapobiegać stosowaniu mniej lub bardziej jawnych sankcji grupowych, wykorzystywać proces grupowy do włączania szczególnie uzdolnionych jednostek w prace zespołowe. Jak podkreśla Nęcka, prowadzący zajęcia twórcze powinien zadbać o to, by nacisk grupowy kontrolował jedynie zachowania uczniów, a nie ich procesy psychiczne (1995, s. 161). Chodzi o to, by cenzura zewnętrzna nie przerodziła się w nieuświadomioną autocenzurę.
