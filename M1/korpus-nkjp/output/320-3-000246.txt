Analiza przewidywanych zmian ujawnia jako dominujące zmiany w obrębie własnej osobowości i stylu życia (39). Na szczególną uwagę zasługują wyraźnie zaakcentowane potrzeby pracy nad własnym charakterem. Istotna jest też zmiana stylu życia, który zapewniłby respondentom "więcej czasu dla siebie", "większą aktywność", "życie w spokoju". Badanym dopisywałoby zdrowie oraz byliby zadowoleni ze swego wyglądu zewnętrznego. Styl ten też uwzględniłby edukacyjny rozwój jednostki.
Rozdział III pracy "zwieńczają" dwie typologie badanych osób dorosłych, opracowane według reguł badań jakościowych. Obie ukazują, poprzez analizę indywidualnych przypadków, edukację jako czynnik modyfikujący samotność i osamotnienie. Typologia I próbuje ukazać związek między rodzajami samotności i osamotnienia a typem uczestnictwa edukacyjnego, II zaś ujawnia relację między samotnością i osamotnieniem a znaczeniem (rolą) edukacji w osobistym doświadczeniu respondenta samotnego i/lub osamotnionego.
