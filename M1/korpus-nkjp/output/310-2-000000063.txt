Z raportów instruktorów wynikałoby, że młodzi ludzie wyciągnęli cały arsenał środków do zwalczania zarówno ZMP, jak i polityki nowej władzy - od zwykłego żartu czy zachęcania do pójścia do kina, zamiast na zebranie zetempowskie, poprzez rozrzucanie ulotek, aż do gróźb popełnienia samobójstwa i morderstwa. Sprzeciw, silny w skupiskach młodzieży robotniczej, szczególnego wymiaru nabierał na wsi.
Zarzygane schody, powybijane szyby, połamane stoły, brudna zalana tanim winem pościel. Cerber w portierce - stara, otyła baba - długo oglądała moją legitymację. Były to bowiem czasy purytańskie, z aparatu wyrzucano dziewczynę za to, że przespała się z chłopcem. Więc oczywiście do tego Domu Młodej Robotnicy mężczyzn nie wpuszczano. Na pierwszym piętrze pijana dziewczyna, jaskrawo umalowana, w waciaku powiedziała do mnie: - u, malutki, lalunia, pójdziemy w gruzy?
"Naszym ideałem był bohater książki Jak hartowała się stal Ostrowskiego. Komsomolec, który całe swoje życie oddał budownictwu socjalistycznemu, nie jadł, nie spał, rozchorował się w czasie jakiejś budowy. W rezultacie niewidomy, sparaliżowany leży w łóżku i pisze tę książkę. Do końca służy rewolucji, sam się nie liczy, zrezygnował z miłości, ze wszystkiego".
