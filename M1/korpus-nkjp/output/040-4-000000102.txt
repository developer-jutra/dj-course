I drugi zapisek, z 1 maja:
Wielkie zwycięstwo dla Polski odniosłem. Jestem pierwszym Polakiem, którego rząd angielski uznał oficjalnie za Polaka, a nie jakiegoś tam "subjecta". A to ci pójdzie w nos Sobańskiemu. Śmiali się w nos, gdym wszczął gwałt i upierałem się w Home Office, że jeżeli chcą być logicznymi, muszą mnie uważać za Niemca.
Po malowniczo opisanym transporcie wojskowym do kraju, Pieniążek przedstawia "od kulis" swą pracę w rozlokowanym na Zamku Królewskim II Departamencie Informacyjnym Ministerstwa Spraw Wojskowych, pod kierunkiem płk. Bogusława Miedzińskiego. Przeprowadził wówczas kilka niebłahych akcji, tu zrelacjonowanych z detalami... Szczegóły, pogłębiające również naszą wiedzę o wojnie polsko-bolszewickiej 1920 roku, są niewątpliwie atutem całej części wspomnień objętych tytułem "W służbie Rzeczypospolitej", a dopełnionych materiałami z Aneksu.
Zachował się w papierach stryja bardzo ciekawy kalendarzyk na rok 1918, w którym prowadził on zapiski prawie każdego dnia. Niemalże całość tych notatek dołączamy w Aneksie. Tam to, pod datą 30 stycznia, czytelnik znajdzie rzadkiej determinacji zdania:
Mam jechać do Paryża, ale nim pojadę, to narobię porządnego burdelu Anglikom. Nie ruszę się, o ile nie dadzą mi innego paszportu i nie uznają, że jestem Polakiem - za moskiewskim nie pojadę!!!
