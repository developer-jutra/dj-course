Zatrzymałem się i teraz dopiero zrozumiałem, że to wyszła matka Reni.
- Proszę pana - mówiła głosem nieprzyjemnym i od razu się zorientowałem, że usłyszę coś bardzo przykrego. - Dowiedziałam się, że pan spotyka się od pewnego czasu z Renią. Oczywiście, to już reguła, że o takich rzeczach rodzice dowiadują się ostatni. I mnie o waszych spotkaniach powiedzieli uczynni sąsiedzi.
Czy to, co mówi większość, jest zawsze słuszne i sprawiedliwe? A jeśli nie, to komu trzeba się podporządkować? Temu, co mówią wszyscy, czy temu, co mnie samemu wydaje się słuszne?
Czy naprawdę najważniejsza jest solidarność, a ten, kto ją łamie, jest parszywą owcą, zdrajcą i wyrzutkiem?
A z tą rudą Ceśką? Czy naprawdę byłbym jej coś zrobił za Zucha? Pędzimąż mi wytłumaczył wszystko i cicho odszedłem. Zresztą nie wiem, może naprawdę lepiej było odejść.
Albo w tej akcji na Pantykę. Robiłem to, co wszyscy "czarni". Było nas wielu. To nie żadna odwaga robić to, co wszyscy. To chyba w ogóle nie miało nic wspólnego z odwagą.
- Co ci jest?
- Nic.
- Bo wyglądasz, jakbyś dostał rozstroju żołądka albo grypy.
- Tak ci się zdaje.
- Ja mam oko.
- To miej.
- Bo jeśli ci babka dopiekła, to się nie przejmuj. Wszystkie one mają fanaberie i ten wygrywa, co się nie przejmuje.
- Wygrywa?
