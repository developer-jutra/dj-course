Czytanie jest u kalwinów powinnością religijną, obowiązkiem wierzącego.
Günter Grass o Celanie czytającym Mandelsztama: "Miało się wrażenie, że odpoczywa od własnego życia".
Maria Janion mówi, że w literaturze są dwa światopoglądy: epicki i tragiczny. Epika: człowiek na tle panoramy historycznej, fresku kultury. Tragedia: jednostka i jej dramat. Tragedia tkwi choćby w tym, że, jak dowodzi życie, piękno zostaje splugawione przez ohydę.
W Bogocie spotykam poetę i eseistę kolumbijskiego - Williama Ospinę. Rozmawiamy o mediach: "Media, mówi, powinny nie tylko informować, ale i cywilizować. Ta druga rola, w społeczeństwach zapóźnionych, jest nawet ważniejsza!" A potem dodaje: "Nowoczesność przejawia się nie w technice, ale w ideach. Ktoś może dysponować najnowszą techniką, ale mentalnie, kulturowo należeć do epoki kamienia łupanego".
Wszędzie - nowe nazwiska. W literaturze, w malarstwie, w muzyce. Nowe twarze. Nowe tytuły utworów. Zmiany wart są coraz częstsze i szybsze. Jutro jest już dniem dzisiejszym, aby zaraz stać się przeszłością, historią. Żyjemy w epoce czasu rozciągniętego, wydłużonego. Bo z jednej strony nawet najbardziej odległa przyszłość staje się niezauważalnie teraźniejszością aktualnie przeżywaną, z drugiej - odkrycia archeologiczne cofają udokumentowaną przeszłość coraz bardziej wstecz i wstecz.
Wybór otoczenia, środowiska jest ważny, gdyż przecież nie tylko my oddziałujemy na innych - inni także oddziaływają na nas, narzucają nam wzorce zachowań i w dużym stopniu decydują o poziomie naszego myślenia. W izolowaniu się, w odgradzaniu od hołoty, tkwi konieczny warunek higieny umysłowej.
Demokracja amerykańska zbudowana jest na rzezi Indian i krwawicy afrykańskich niewolników.
Metysi (nowa rasa Ameryki Łacińskiej) powstała po wymordowaniu Indian i innych miejscowych plemion, dokonanym przez Hiszpanów i Portugalczyków.
Demokracja i nowa rasa to pozytywne fenomeny. Czy więc dobro może być zbudowane tylko na tym, co złe?
Internet to początki świata, w którym literatura znajdzie się w rękach amatorów. Każdy bowiem będzie mógł pisać i prezentować swoją twórczość.
Żeby zrozumieć i zasmakować wysokiej kultury, również jej odbiorca musi mieć wysoką kulturę.
Życie upływa nam wśród kiczu, w otoczeniu zdominowanym przez kicz. Nawet ci, którzy oddają się sztuce wysokiej, poruszając się w codzienności, ciągle ocierają się o kicz.
