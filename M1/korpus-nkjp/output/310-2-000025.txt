- A powiesz o tym na społeczności?
- Nie rozumiem.
- No, czy powiesz to przy wszystkich podczas społeczności?
- A czy była jakaś rzecz, o której bałem się powiedzieć na społeczności?
- Ale to przecież twoi koledzy.
- No właśnie.
Tak powoli już się działo, jeśli chodzi o mój stosunek do reguł i zasad, czyli do tego, co w Głoskowie najważniejsze. Wtedy już mówiono w kuluarach: "Nie rozmawiaj za dużo z Wojtkiem, bo on wszystko powie na społeczności". W gruncie rzeczy tylko na tym zyskiwałem. Odsuwali się ode mnie ludzie wątpliwej uczciwości. Nie potrafiłem i nie chciałem w sposób mistrzowski manipulować społecznością. Może bardziej nie chciałem, niż nie potrafiłem.
Ucz się jak najwięcej nowych rzeczy. Największą wartość ma to, czego jeszcze nigdy nie robiłeś. Najważniejsze są te chwile, kiedy przełamujesz się do tego, czego nie lubisz i co Cię denerwuje.
Nie powielaj starych schematów myślenia. Nie sprawdziły się skoro brałeś narkotyki. Zacznij wszystko od nowa.
Martwiłem się także relacjami z rodziną. Miałem poczucie winy związane z tym, co działo się ze mną i między nami przed moim przyjazdem do Głoskowa. Wiedziałem także, że z ludźmi o pewnym sposobie myślenia trudno mi będzie się dogadać. Cały czas wracało pytanie, kto jest dla mnie kimś tak naprawdę bliskim? Co jest ważniejsze - pokrewieństwo wynikające z krwi czy to, które bierze się z wartości, zasad i wspólnych przeżyć?
Od samego początku czułem niedosyt - niezadowolenie z tego, że mogłem zrobić więcej, że gdzieś zabrakło mi konsekwencji, organizacji. Z drugiej strony miałem w sobie wiele radości - nie takiej kompulsywnej, ucieczkowej. Czułem się wspaniale, wiedziałem, że wiele z siebie mogę dać innym, i to zarówno tutaj, jak i tam, kiedy już znajdę się w normalnym świecie.
Z zasady podczas terapii w Głoskowie pacjent najpierw musi nauczyć się słuchać uwag społeczności i wcielać je w życie. Z czasem jednak trzeba uniezależnić się od głosu opinii publicznej, mieć własne poglądy i zdanie. Bardzo często bezpośrednio po ocenie następuje wewnętrzny bunt. Niezwykle trudno jest się godzić z bardzo często surową opinią społeczności. Jednak im bardziej krytyczne są oceny, tym większa możliwość zmian i zysk z pobytu w Głoskowie.
Przez cały czas starałem się specjalnie nie zmieniać swojego zachowania - mówiłem mniej niż jako nowicjusz, byłem spokojniejszy, jakby przygnieciony odpowiedzialnością. Bardzo wiele osób oczekiwało ode mnie jakichś fajerwerków, a ja nie bardzo potrafiłem sprostać takim oczekiwaniom. Poza wszystkim wiedziałem, że teraz nie będzie łatwiej ani przyjemniej, teraz będzie coraz trudniej i trudniej.
W trudniejszych chwilach wraca to wszystko, czego zacząłem się uczyć w Głoskowie. Zastanawiam się, co by na to, co mnie dręczy, powiedziała Ela, przypominam sobie zdania wypowiedziane na społeczności przez Jasia lub Andrzeja. Czasem wraca jakieś niezłe szyderstwo Wojtasa. Na najczarniejsze chwile mam słowa, które po mojej ostatniej ocenie wypowiedział Andrzej: "Zdaje się, że wreszcie dochowaliśmy się absolwenta z krwi i kości".
Jaś stwierdził, że w zasadzie mam rację, że w życiu nie chodzi o to, żeby dostosowywać się do normy, tylko rzecz tkwi w tym, by zachować własne wartości i być w zgodzie z nimi. Może więc nie jestem aż taką porażką. Przynajmniej jestem świadomy tego, jak i dlaczego chcę żyć. W zasadzie jeśli tylko uda mi się wprowadzić swoje plany w życie, nie powinno być żadnych specjalnych problemów.
