Parę godzin wygodnego życia w opuszczonym mieszkaniu, to wszystko, na co mógłby teraz liczyć narrator, gdyby go zostawiono w spokoju. Parę godzin błogiego snu w podwójnie szerokim łożu. Tymczasem jednak dzwoni telefon. Dzwoni zawzięcie i nie wygląda na to, by miał dać za wygraną. Narrator znajduje ostre nożyczki i przecina kabel. Przez krótki czas napawa się ciszą, w której słychać usypiające brzęczenie much, jednej, drugiej, trzeciej, zataczających beznadziejne pętle pod żyrandolem. Ale przecięty kabel to za mało, żeby uciszyć uparty dzwonek telefonu. Po chwili znów się odzywa. Narrator zaczyna w końcu rozumieć, że to jest telefon do niego. Powinien go odebrać, jeśli nie zamierza spalić za sobą wszystkich mostów. Ten, kto dyktuje warunki, kto powołał narratora i kto tak długo zostawiał bez odpowiedzi listy i faksy, przypomina sobie co jakiś czas o zaległych sprawach, poczynając od cieknącego kranu, a kończąc na bankowych dyspozycjach. Wtedy wyciąga zawieruszony w pomiętej pościeli telefon komórkowy, by wszystkie je po kolei załatwić.
