Ojciec nie chciał nawet o tym słyszeć. Spieszył do swojego zarządu Koleji Dojazdowych i na posiedzenie zarządu Towarzystwa Rosyjsko-Belgijskiego.
Wyszliśmy więc razem kierując się na prospekt Newski. Na prospekcie uderzyło nas, że był prawie pusty. Posuwając się w kierunku Admiralicji, słyszeliśmy coraz głośniejsze strzały.
Przy rogu ulicy Sadowej koło Pałacu Gościnnego natknęliśmy się na uciekające z drugiej strony grupki ludzi i pojedynczych przechodniów.
Emanuel Nobel załatwił miejsce w tej klinice. Z Mińska przyjechała siostra Julii, Marynia Dernałłowicz, która odwiozła ją do Helsingforsu. Łukomscy poprzez angielską guwernantkę córki załatwili opiekunkę dla moich dzieci.
Była to Angielka w średnim wieku. Nazywała się miss Stanislas Smith. Pozostała z moimi dziećmi do końca ich dzieciństwa, często zastępując im matkę. Wychowała Andrzeja, wychowała Krysię, i opuściła moje dzieci, dopiero gdy same stanęły na własnych nogach.
Rzeżyca, zwana dawniej "Rositten", była kiedyś, obok Dyneburga, największym miastem na Inflantach Polskich. Od XVI wieku po rozbiory Rzeżyca była starostwem Rzeczypospolitej.
Stał tutaj dawniej zamek rycerzy mieczowych wzniesiony w wieku XIII przez komtura Wilhelma von Schanauburgen. Zamek popadł w ruinę. Na wzgórzu zamkowym, tuż przy mieście, pozostały tylko szczątki dawnych murów obronnych i tam spacerując samotnie spędziłem resztę wieczoru.
Rozruchy trwały nadal. Obezwładniono garnizon twierdzy Pietropawłowskiej.
Na ulicach Petresburga pojawiły się grupy, przybyłych z Kronsztadu, marynarzy. Już sam widok tych bandyckich twarzy i postaci ubranych w skórzane kurtki z wiszącymi na rzemiennych pasach "naganami" mógł wzbudzić nienawiść do rewolucji. Te oddziały bandyckie bezkarnie plądrowały mieszkania znęcając się nad napadniętymi. Bez cienia skrupułów w sercu rozstrzelałbym tę hołotę.
Na czele odsieczy zobaczyłem krępą postać Totka Radziwiłła w towarzystwie znanych również ze swojej siły: von Bahrlöwena, studenta z Bałtyki i Andrzeja Bower de St Clair, spolonizowanego Szkota, członka naszej Arkonii.
Na widok tych trzech, znanych wśród studentów siłaczy, tłum się rozstąpił.
Lokaj zeskoczył na ziemię i z uszanowaniem uchylił drzwiczki. Kobieta wysiadła, ale nie wydała mi się już tak piękna jak zimą w saniach. Przestałem marzyć.
Na wiosnę zaczęły się egzaminy.
Musiałem uczyć się jeszcze więcej, by, jak mówił ojciec, "pomyślnie wybrnąć z interesu".
Zorganizowanie w ciągu paru tygodni szpitala na dwieście łóżek wymagało ode mnie sporo pracy i zapobiegliwości. Na rzecz lazaretu wpłynęły jednak liczne ofiary. Sporo ziemian zobowiązało się wpłacać pieniądze na łóżko swojego imienia.
Niemałą troską było zmobilizowanie personelu sanitarnego, szczególnie sióstr. Szczęśliwie, na mój apel zgłosiło się wiele młodych kobiet ze sfer ziemiańskich i inteligencji miejskiej. Niespodziewanie znalazłem się na czele najpiękniejszego zespołu pań i panienek.
Przed stacją stała już w pogotowiu czwórka kasztanów zaprzężona do wygodnej długiej bryczki. Stangret przywitał nas uprzejmie jak starych znajomych, umieścił nasze walizki, okrył porządnie derkami i ruszyliśmy w drogę. Miałem duży sentyment do tej starej, oddanej, jakby zrośniętej z dworem służby. Ceniłem jej uważny a przyjacielski stosunek do dziedzica, jego rodziny i jego gości, o ile ci ostatni potrafili zyskać jej sympatię.
Lunch, jak wszystko w tym kawalerskim domu, był wytworny. Wypiliśmy po dystyngowanym kieliszku starki, potem były fantastyczne "vol-au-vent", następnie medaliony cielęce w sosie pieczarkowym, a na deser podano słodkie "crepes", naleśniki, z nadzwyczajną mieszaniną konfitur i smaków. Po lunchu, jak przystało, piliśmy nie wino, ale prawdziwy pilzen nalewany z kryształowego dzbanka do takichże rżniętych kufelków.
