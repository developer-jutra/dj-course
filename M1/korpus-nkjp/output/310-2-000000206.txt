Wszystko zniechęca do prowadzenia dziennika. Znałam dwu Kornackich: namiętnie proradzieckiego i antysowieckiego, filosemitę i antysemitę, śpiewającego wdzięczne pieśni własnego układu i obscenistę, babrzącego bardzo niewybredne anonimy. Miałam go za przyjaznego, okazał się wrogi.
A Helena! Odwiedziłam ją dwa razy, nieszczęsną, całkiem głuchą, okropnie postarzałą. Chciałam ją przygotować do przyjęcia faktu, że Kornacki pisał anonimy, "po co wzięli maszyny?". Wydawała mi się bezbronna i tak strasznie niezaradna!
Wczoraj rano wróciłam z Wrocławia. Co za przeżycia! Czułam się chora, zbita, zmiażdżona. Miasto tak obce, inne, że nie odnalazłam, nie potrafiłam odszukać nic, nic z tych obrazów, które w ciągu tamtych lat powstały. Sam dom, ogród, każdy kamień, drzewo, krzak - widziałam w pamięci w tych różnych barwach, nastrojach. Czy to tak było? Co jest, a co jest grą wyobraźni? Ohyda tego domu dzisiaj.
Wczoraj sprzedałam kryminały za sto dziewięćdziesiąt złotych, dziś za dwieście trzydzieści. Opłaciłam telefon. Nie jadamy mięsa, a sto złotych nie starcza. Od czasu wojny nie byłam w takiej sytuacji. Bawi mnie to w jakiś ponury sposób. Zaczyna się zjadanie domu, niszczenie domu, nim się dom rozpadnie.
Sobota siódma rano. Nareszcie wczoraj nie padało, a dziś czysty błękit. W jadalni trzydzieści pięć stopni, w moim pokoju rozkosznie chłodno. Zmieniłam pościel, napisałam list do Iłły, czytam P. Greena.
Zaczynam pisać recenzję. Mam tak wielki odpór wewnętrzny przed pisaniem tego, co przyszło z zewnątrz, że ilość czasu, jaką trawię na napisanie stronicy starczyłaby na napisanie opowiadania.
Wczoraj Tula przywiozła mi tulipan, "za własne zarobione pieniądze" i sok z marchwi, który na poczekaniu z wielkim łaknieniem wyduldałam. Bardzo jest przejęta nową sytuacją, domem pustym, swoją rolą nauczycielki.
Rano opatrunek. Brak bandaży elastycznych. Siostra zdenerwowana, bo nie ma czym bandażować. Wciąż mimo, że rana się goi gromadzi się masa surowicy - wody z krwią. Obawiam się, że to lubi długo trwać.
Bardzo śmieszny był Przyboś - przekrzywił główkę i bladym, starczym, nauczycielskim głosem zaskwierczał: A ja - inaczej.
Gdy w sobotę opowiedziałam Maryjce - ożyła. Przygnębiający był ten stan bierności, marazmu, kiśnięcia.
Żukrowski uciekł do Szczecina, aby się nie narazić. Biedny Wojtek wysługuje się.
Chciałam kupić jakiś prezent na jutro - Jadwiga Kapuścińska. Przeraził mnie widok miasta, pustych sklepów. Jedynie ładne są rękawiczki skórkowe, jakich już dawno nie widziałam. Powinnam kupić ze dwie pary.
Rano świetne umysłowe samopoczucie. Otóż dochodzę do wniosku, że można by zrobić wielką tragedię w najlepszym stylu - z punktu widzenia komunistycznego.
Wczoraj odniosłam do radia dwa opowiadania. Przysłano mi kilka numerów "Słowa Powszechnego". Co za zaduch. Ładnie byśmy wyglądali, gdyby zapanowało "Królestwo Boże"!
Budzę się o piątej i jestem niedospana. [...] Wciąż czekam, na zbyt wiele rzeczy czekam. Moja praca staje się rzeczą uboczną, a życia moich domowników rzeczą pierwszą. Tylko zabawa jest życiem w czasie teraźniejszym.
Czekam na Wańkowicza, który zadzwonił przed ósmą rano, że będzie o wpół do dziewiątej, a dochodzi w pół do dziesiątej. Sprawiło to, że się właśnie wytuszowałam i ubrałam.
Przeglądam dziennik swój. Jest bardzo prawdziwy, szczery. Tym ważniejsze jest pisanie, że mniej się pamięta, kiedy tyle się dzieje.
