Kobieta, która mogłaby być jego matką, zostawia pierwszy banknot, nachylając się, jakby raczej coś podnosiła, a nie odkładała do czapki. Na: - Bóg zapłać! - odpowiada: - Amen - czyżby modliła się do mnie o wsparcie? Błogosławię jej, na ile mogę.
Staruszka, wdzięczna, że los jej tego oszczędził, odlicza złotówkę od renty - mógłbym ją dofinansować, jeśliby jednocześnie zostawiła numer rachunku lub adres.
Co dodać? Wyznanie miłosne, na jakie się nigdy nie zdobyłem w obawie przed potknięciem? Studia niefilologiczne, wbrew powołaniu? Okrzyk wzniesiony na demonstracji, do protokołu? Rozmowę telefoniczną, której wysłuchałem niechcący, bo centrala łączyła nas masowo, w grona na konferencji? Pierwsze nieśmiałe próby, zaraz skreślane - skreślenia skreśleń? Wreszcie, spóźniony już, debiut w piśmie katolickim? (Debiutowałem wierszem.)
Nie piszę, nic nie powiem. Notuję już tylko martwą naturę przedmiotów. Na moim biurku żółty ołówek, od lat nie używana obsadka ze śladem atramentu, lampa jak lampa, nie spodziewajcie się żadnych porównań, lornetka, przez którą podglądam wróbla na trzepaku, gdzie przez całe popołudnie wisi dywan z powtarzającym się wzorem, szary komputer, kompatybilny z czymkolwiek. W sztuce nie ma nic bardziej żywotnego od martwej natury przedmiotów.
- Jestem - powiedziałem - jeśli to mnie pan szuka. - Słucham.
Prawdę mówiąc, zapomniałem o nadchodzących wyborach, na których używali sobie domorośli literaci z innego biura (będziesz wybierał, wybierz nasz produkt). Spotkaliśmy się jeszcze tego samego wieczoru i ustaliliśmy harmonogram na najbliższe tygodnie - miał zmienić bieg historii.
