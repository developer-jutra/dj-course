Matka mówi do synka: – Tygrysie! Mój najpiękniejszy dzielny zuchu, właśnie tak, właśnie. Dam ci wszystko, co lubią tygrysy.
Cały dzień wymyśla najczulsze nazwania i gdy ich już braknie, powtarza je jak refreny. On przecież słyszy, choć słów nie rozumie. Ma dopiero trzy dni.
Wieczorem często wpada zgraja dziewczyn z patologii. To znaczy: z sąsiedniego oddziału patologii ciąży.
– Co się urodziło, pokażcie! – wołają od progu. Śmieją się jedna przez drugą, podskakują brzuchy.
Odwiedzają moją sąsiadkę, bladą dziewczynę spod ściany. Przybyła z daleka, leży tu już długo i urodziła chore dziecko.
Nie zobaczył(am) nic szczególnego: płyty chodnikowe. Wyraźne pęknięcia. Światło grudnia. Wiatr pędził śmieci wzdłuż krawężnika. Podzwaniała wpółzgnieciona puszka po piwie. I to zaraz się rozproszyło. Nie było mnie tam. Byłam zgubiona.
Straszny sen! I tyle zostaje z marzenia o przełamaniu principium individuationis. Inaczej! Inaczej zobaczyć świat!
Widziałam. Nie ma wyzwolenia. Albo jest, ale niczego nie otwiera. Jesteśmy nieodwołalnie osobne, ona i ja.
