Biuro Polityczne KC KPZR uważa za wskazane zwrócić się do Was, ponieważ jesteśmy żywo zaniepokojeni poważnym skomplikowaniem sytuacji w Waszym kraju. Wiemy o wysiłkach polskich towarzyszy, podejmowanych dla przywrócenia  porządku. Nie mamy wszechstronnej informacji na ten temat, lecz docierające do nas fakty świadczą o tym, że sytuacja polityczna u Was staje się niepokojąca. Można  sądzić, że rozruchami została objęta znaczna część klasy robotniczej.
- Piotr, jestem strasznie zmęczony - zaczął Edward. Jego wygląd w pełni potwierdzał słowa. Pogłębiły się zmarszczki, sczerniały sińce pod oczami; był blady i jakby przygarbiony. Mówił powoli, ważył słowa - widać było, że jest kłębkiem  nerwów, spięty i zupełnie zdekoncentrowany. Przede mną stał rozklejony, postarzały człowiek. Takiego go nigdy nie widziałem. Stracił pewność siebie i to jest groźne - zanotowałem sobie w pamięci.
A oni zrobiliby wszystko, aby nie powtórzyć Czechosłowacji  albo broń Boże Afganistanu. Spokój, jeszcze raz spokój - kto to zapewniał, był  dobry i popierany, kto tego nie umiał, musiał odejść. Tego jednak wówczas nie  wiedzieliśmy spacerując po plaży [...].  Rozmawiałem również z Adamem. To bardzo mądry i uczciwy człowiek,  kochający ojca syn i przyjaciel. Ostatni raz dzieliłem się z nim swoimi troskami,  kiedy popłynęliśmy daleko w morze i odpoczywaliśmy trzymając się boi.
- Towarzyszu Leonidzie, dziękuję za szczere przyjacielskie przedstawienie  swego stanowiska. Dziękuję zwłaszcza za przychylne potraktowanie próśb i propozycji  w sprawach gospodarczych. Bardzo nam zależy na ich realizacji, bo na  nich opieramy nasze dążenie do poprawy sytuacji Polski i bytu społeczeństwa.  Z uwagą wysłuchałem waszych ocen niektórych naszych problemów. Cóż mogę  powiedzieć?... Mamy problemy, nie ukrywam, ale [...]  Breżniew nie reagował. Nie wiem, czy zachował, jak zawsze w takich sytuacjach,  kamienny spokój, czy był już dostatecznie znużony i nie był w stanie podjąć  normalnej rozmowy.
- Dorogoj towariszcz Edward...  Gierek miał dobry wzrok, toteż widział, że Breżniew jak zwykle czytał ze  specjalnego maszynopisu tekst wydrukowany ogromnymi literami. Najpierw Breżniew  mówił o sytuacji w Związku Radzieckim bardzo krótko, może była o tym  jedna kartka. Ocena była optymistyczna: oczywiście mamy problemy, ale kto ich  nie ma. Potem ustosunkował się do tego, co wcześniej przekazaliśmy w sprawach  gospodarczych.
Z pozostałymi członkami dawnego kierownictwa związanymi z Gomułką plenum obeszło się bezceremonialnie, usuwając ich w większości ze składu KC. Później uznano, że owo rozliczanie się z ludźmi "Wiesława" przypominało klasyczną  czystkę partyjną, od jakiej ludzie partii po październiku odwykli. Uważano więc w partii, że Gierek, po antrakcie Ochaba, powrócił do praktyki niszczenia poprzedników  przez następców. Natomiast fakt, że uchronił Gomułkę od więzienia, nie został w PZPR chyba przez nikogo doceniony.
W miarę zbliżania się spotkania z genesekiem Gierek coraz bardziej niecierpliwie dopytywał się, w jakiej Breżniew jest formie i czy będzie można z nim porozmawiać  otwarcie. Cóż miałem mu powiedzieć? Breżniew był bardzo chorym człowiekiem, można było z nim spędzić najwyżej godzinę. Potem zmęczenie tak  go opanowywało, że nie był zdolny do jakiegokolwiek wysiłku fizycznego i intelektualnego  [...] Breżniew i otaczający go koledzy w kierownictwie radzieckim  wówczas z całych sił popierali Gierka i ani im w głowie były jakieś zmiany.
Chcieliśmy tamtej grudniowej nocy przekonać się na własne oczy, jak wygląda zrewoltowana Polska. Jechaliśmy do Szczecina - miasta, które ruszyło się później niż Gdańsk i Gdynia, a w czwartek przeżyło prawdziwą gehennę pacyfikacji. Tam bowiem milicja oddała strzały do tłumu demonstrantów, którzy podpalili gmach Komitetu Wojewódzkiego partii. Byli zabici i ranni.  Pięćset kilometrów dzielących Warszawę od Szczecina przejechaliśmy nocą przez nikogo nie zatrzymywani.
W czerwcu 1982 roku - pierwszym roku stanu wojennego, generał Wojciech Jaruzelski otrzymał w codziennej poczcie list, nadesłany przez Paulinę Koziak z Sosnowca-Zagórze zamieszkałą przy ulicy PKWN 114. List był uzbrojony w pełną ówczesną tytulaturę generała, nie ustępującą wcale nagłówkom listów sygnowanych przez panów na Nieświeżu, Birżach czy Łubniach. Niczym niegdysiejsze dobra wymieniano w nim funkcje: pierwszy sekretarz Komitetu Centralnego PZPR, potem: prezes Rady Ministrów, a na końcu: przewodniczący Ocalenia Narodowego (Radę, ze zdenerwowania, najwyraźniej autorka "połknęła").
Ostatnia realna szansa przetrwania pierwszego sekretarza pojawiła się po wysłaniu do stoczni gdańskiej wicepremiera i zastępcy członka Biura Politycznego, Tadeusza Pyki. Był jednym z nielicznych jeszcze ludzi Gierka, i za wszelką cenę w tamtych dniach próbował zakończyć strajk gdański. Jego rozmowy w stoczni nieomalże zakończyły się sukcesem. Przyjął bowiem, zgodnie z zaleceniami z Warszawy, zasadę nierozmawiania z właśnie utworzonym międzyzakładowym Komitetem Strajkowym. (Komitet ten powstał 17 sierpnia i był jeszcze nieokrzepły).
Jak na historyczne ziemie polskie był to region uprzemysłowiony. Wyróżniał się licznymi szybami górniczymi, kryjącymi w swych wnętrzach wieże wyciągowe i windy do przewozu ludzi i węgla. Ludzie tu żyli z wydobycia węgla, a także z przemytu. Nie był to jednak region dostatni; uprzemysłowiony i zurbanizowany po bałaganiarsku - zdecydowanie różnił się in minus od pobliskiego pruskiego Górnego Śląska, a mimo to, dzięki trudnej i niebezpiecznej pracy pod ziemią, można tu było żyć zdecydowanie lepiej niż na pobliskiej Kielecczyźnie czy w Ziemi Piotrkowskiej.
- A opozycja?
- Piotrze, uwierz mi, to nagłaśnianie przez Zachód opozycji to naprawdę  przesada. - I powtarzał swoje ulubione: - My naprawdę mamy ich policzonych na  palcach, a za każdym z nich chodzi czterech ludzi Staszka Kowalczyka... To nie  jest problem.[...].
Śląski sekretarz opowiadał, że gdy usłyszał te okrzyki, nogi się pod nim ugięły i dreszcz grozy przeszedł mu po plecach. W tym momencie miał bowiem świadomość końca swej kariery. Ponad wszelką wątpliwość wiedział, że takich okrzyków nigdy mu Gomułka nie daruje. Dlatego gdy przyszła rozprawa z Czechami i Słowakami, Gierek ze wszystkich sił wspierał Gomułkę, by zaznaczyć swą polityczną przydatność.
