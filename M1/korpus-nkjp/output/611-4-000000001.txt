Dziś lub wczoraj czekał cię "lepszy jeszcze stan". Doprawdy, jak trudno jest bardzo człowieka zrozumieć, a jeszcze trudniej odczuć. "Panowanie nad sobą przechodzi wreszcie w bunt przeciw sobie" - to w bajeczkach dla grzecznych dzieci napisać by należało.
No i spokój jeno przez niepokój może być dany.
Myśl nie ma bezpośredniego wpływu na ciało. Ono jest wykładnikiem uczucia. Przez jakież burze morskie, dziewicze lasy, śnieżne czy płomieniste góry uczucie moje idzie z tobą, dziewczyno najdziwniejsza. Przez jakież głębie, przez jakież równiny łąk i kwiatów...
Mąci się wszystko.
Tak oto dziś otrzymałem kartę twoją i raz cię jeszcze proszę nie przyjeżdżaj, a zostaw i pieniądz i czas i ładne historie na maj. Radziłbym ci pamiętać o kursach Joteykówny tutaj, napisz do niej, ile to trwa czasu, kiedy rozpoczyna.
Bardzo dziękuję, bardzo całuję każdy paluszek ręki prawej, najdłużej palce, co pisały, trzymały pióro - ten artykuł o Lelewelu. Myślałaś o mnie. Tak. Wiesz, ty jedyna, ty moja, że niezmierzone jest wprost uczucie moje dla ciebie, gdy w liście znajdę najtajniejszą moją chęć spełnioną - ty - skąd ci to do tej główeńki mojej przyszło. - Ty najdroższa -
Oczywisty zarobek mamusi wynosi komorne za sierpień i wrzesień - którego nie trzeba będzie płacić. Oczywiście nie frasuj się całą przeprowadzką, którą ja urządzę sam i stopniowo.
Państwu Kłosom to nowe mieszkanie bardzo się podobało. Aha, najmilsze dla ciebie, że nie ma centralnego ogrzewania, a są olbrzymie wprost piece majolikowe (2), a jeden z białych kafli.
