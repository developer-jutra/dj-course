Dalej wydarzenia potoczyły się w następujący sposób: nieruchomy do tej pory na ścianie cień pani Florczakowej zadrżał i powoli zaczął zbliżać się do wersalki.
Za oknem jakiś zbłąkany gołąb poślizgnął się na mokrym parapecie i teraz, drapiąc pazurkami o metal, usiłował złapać równowagę. Do pełnego efektu brakowało jeszcze tylko postrzępionej kreski błyskawicy przecinającej niebo na pół.
Jasiek wysłuchał opowieści Franka i zastanawiał się, czy Franek chce mu zrobić jakiś kawał, czy też może chodzi o coś zupełnie innego. W sumie nie za bardzo się kolegowali, bo Jaśka interesowały zupełnie inne rzeczy niż Franka, ale postanowił jakoś Frankowi pomóc. Zwłaszcza że takie zniknięcie telewizora, nawet jeśli jest nieprawdą, może być początkiem jakiejś niesamowitej historii.
