O interpretację. Mówię, że to ojciec, o którym myślę prawie codziennie, został odsunięty przez śmierć Jonasza od moich wspomnień, przyszedł więc, dlatego kaleki, domagać się swego. To pierwsza. Druga: czeka tam na mnie, przygotuje mi strawę, na razie jednak żyję, i to ja go wspominam, to strawa, którą mogę mu przygotować.
Moja wiara w Boga, w tę pierwszą przyczynę, nasiliła się gwałtownie. Szukam, nie znajduję, nie wierzę, ale się do niego odwołuję. Jedynie siła nadprzyrodzona może nam pomóc, więc nie pozostaje nic, tylko gorące ucieleśnienie zimnej pascalowskiej abstrakcji.
Chrystus jest w każdym zabijanym człowieku bardziej niż w szczęśliwym, dlatego że Chrystus objawił się dopiero na krzyżu. Chrystus jest cierpieniem boskim.
Ruszyły sprawy spadkowe. Mirek był w mieszkaniu ojca i zgromadził wszystkie potrzebne papiery.
Lektura: Życie i niezwykłe sprawy żołnierza Iwana Czonkina. Nieprawdopodobna książka. Ma w sobie to, co ma wielka literatura rosyjska, zrozumienie dla miłości, ułomności i ludzkiej podłości. Ten Wojnowicz umiał napisać to, czego brakuje w naszej literaturze podziemnej.
Pracuję od rana (przygotowałam obiad, kąpiel i do biurka) w samotności - to jest dla mnie teraz jak modlitwa. Tylko tak potrafię wyrażać siebie. Najpełniej, bo także wydarzenia i uczucia pochłaniają mnie. Ta samotność jest czymś innym niż opuszczenie. Jest odrębnością.
Dru przyjechał z Niemiec późnym wieczorem, po osiemnastu godzinach jazdy. Przywiózł różności potrzebne (pasty do zębów, kremy do golenia, mydła) i niby całkiem zbędne, przyjemne drobiazgi (to, co lubię, papeterię, ładne koperty). Dużo różnych drobnych prezencików dla całej rodziny. Jogurty dla Wawrzyna.
Od rana do wieczora nad Pawilonem. Wieczorem sztuka Ibsena grana przez Norwegów. Bardzo mi się podobała. Surowe, dobrze dobrane twarze aktorów. Po tych serialach, to naprawdę coś, co warto obejrzeć. Myślę i myślę bez luk, monologi, na nich dialogi, wszystko w obrazach. Do tego potrzebna jest przestrzeń, a ja ciągle zmagam się z kartką papieru, która jest płaska.
Cały dzień praca przy biurku. Wieczorem ogród.
Wawrzyn. Całkiem sam zrobił drugie danie i deser. Mogłam spokojnie pisać. Zabawna rzecz. Wpływ dziecka na ojca. Mirek obiecał, że on będzie robił obiady w sobotę, bo przecież ja mam tyle pracy! I proszę, po osiemnastu latach małżeństwa już takie wspaniałe efekty. Szkoda tylko, że człowiek ma jedno życie. Bo gdyby miał dwa, po prostu stworzyłby sobie raj.
Myję okna, umyłam trzy. Widzę samochody.
Dziś znów ubecja krąży po osiedlu. Oni śmierdzą przez szyby. Czegoś szukają, może tylko obserwują. Może Rafała? Stroje na luzie, a jednak czuje się, że to służbowa jazda. Nie kryją się z tym, chcą być widziani, rozpoznani?
Muszę się zmienić. Muszę być inna, bo przecież dałam sobie wydrzeć już tyle rzeczy, tyle moich godzin, kiedy mogłabym pisać, malować - ja przecież nie próżnuję i dlatego razi mnie, to co on ze mną robi.
Przyszła Kryska i zdziwiła się, że jestem taka blada. Jakoś nie przeglądam się, w takim stanie, jak ostatnie dni, w lustrze. Sprawdziłam. Kreda.
Niesamowitą historię opowiadała mi pewna stara kobieta. Była przy śmierci swojej przyjaciółki, która umierała na raka. Był przy niej także syn. Ostatnie słowa umierającej były skierowane do syna. Powiedziała: "Leszku, wyjmij mi tego węża z cipki, tak bardzo mi przeszkadza". I z tym umarła. A była podobno wręcz dewotką! Całe dnie spędzała w kościele. Może dlatego uwierał ją ten grzeszny wąż.
Równocześnie z brygadą remontową Rysio Zatorski. Brygada ma w trzy dni usunąć wszystkie usterki. Piszemy potem w stukocie remontów, jakby szewcy Witkacego mnie odwiedzili.
Mirek zatelefonował z automatu do Międzylesia do Sów. Urodził im się syn, z drugiego na trzeciego. Ma na imię Mikołaj. Z każdą książką bardziej umieram.
Pogrzeb Mietka. Omalże nie doszło do tego, żeby się nie odbył. Nie "dowieziono zwłok" do kaplicy, ale na szczęście zdążyli przywieźć. Faceci, którzy myli i ubierali Mietka, z własnej inicjatywy "dorobili mu" nogę. Chyba po to, żeby nie kuśtykał w drodze na tamten świat.
To fascynujące móc obserwować, przewidywać i sprawdzać. Szkoda, że na własnej skórze.
W "Czytelniku" u Anki B. Dostałam Tolkiena, trzy wielkie tomy. Wawrzyn będzie miał co czytać. O ludziach, choć nazywa się ich Hobbitami. Wielka zdobycz, dostałam z listy samego prezesa Bębenka.
Komoljan wczoraj wyjechał.
Dziś dostałam autorskie egzemplarze Wizjera. Odebraliśmy je z Mirkiem z "Czytelnika". Spotkaliśmy Andrzeja Heidricha, rozmawiamy o okładce, na której są moje rysunki. Jest z niej zadowolony, uważa, że farba mogłaby być bardziej czarna. Ja inaczej, sądzę, wypadło lepiej, niż oczekiwałam.
Była Marusia. Jak zwykle. Logoreja. Cały dzień przy jej słowotoku przy wekach na zimę. Pracujemy jak mrówka z wiersza La Fontaine'a. Galaretki, sok. Pięknie wyglądają w szkle.
Wieczorem na imieninach sąsiada, Mecenasa. Dużo dobrego jedzenia i białego, lekkiego wina, które w upał lubię najbardziej, a Piotruś wie o tym i specjalnie przywiózł mozelskie.
Rano Mirek "odmieniony". Dobry, czuły, robi ze mną obiad.
Był Szulkin. W lepszym humorze; po powrocie z Niemiec. Tyle że, niestety, w dalszym ciągu nie ma aktorki. To zaczyna źle wyglądać. Moja nadzieja topnieje, jak kawałek lodu na wiosnę. Na zebraniu Zespołu w tej sprawie Szulkin chce poprosić Morgensterna o odwołanie kręcenia filmu na pół roku. Niech robi, co chce, ja nie mogę głowy sobie tym zajmować.
