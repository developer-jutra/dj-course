Przed wyjazdem z byłej francuskiej kolonii poszedł na Hey Ram. Produkcja z Bombaju-Bollywoodu, gdzie kręci się większość komercyjnego kina przeznaczonego dla całych Indii. Reżyserem i główną gwiazdą Hey Ram jest Kamal Hassan, tłustawy Hindus bez znaków szczególnych. Gra Hindusa-anglofila.
Bohater traci ukochaną żonę podczas walk hinduistów z muzułmanami w Kalkucie. Od tamtej pory cierpi na depresję, a w końcu rodzaj paranoi, która popycha go do próby zamachu na Gandhiego.
O zachodzie słońca filozofował na plaży z Simonem. Mateo nie bierze udziału w tych sesjach. To uroczy facet, ale kontakt jest ograniczony przez jego nieznajomość angielskiego. Max porozumiewa się z nim mieszanką słów francuskich, włoskich, hindi i angielskich. Mateo mieszka na Elbie, gdzie latem wynajmuje turystom motorówki. Zimą jeździ po świecie, zostawiając żonę i dwójkę dzieci w domu. Simone musi mu przypominać o urodzinach córki-ojciec nie pamięta.
Niebo pokrywa się ciemnymi chmurami. Max jedzie z powrotem, podśpiewując. Zaczyna padać. Chowa się w małej wioskowej świątyni. Murowany dach na słupach, brak ścian, za zamkniętymi drzwiami posąg Ganeśa. Pod dachem siedzi też młody Hindus, oczywiście wąsaty. Mówi, że jest inżynierem rolnictwa i prowadzi tutaj prace terenowe. Rozmawiają o tamilskich i hinduskich filmach. Słyszał o wszystkich, które wymienia Max, ale nie widział ich, bo od dłuższego czasu siedzi na wsi.
