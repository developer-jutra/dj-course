Dorośli, życzliwe olbrzymy. Mają zapewnić przychylność świata. Zamknąć mnie w bezpiecznym kręgu, w którym kryją się sami, a którego ściany są z brązowych i czerwonych okładek. Ja też mam się znaleźć w labiryncie stron pewnych, okalających mnie murem pozłacanym po brzegach.
Splątały się sznurki. Lejbuś skacze w panicznej ucieczce przed psami, które i tak muszą go dogonić. Splątała się jawa ze snem. Tylko strony  zapamiętały się w czasie i w przestrzeni. "Rozwiąż nas" - mówią. "Odczytaj".
Zawsze około Bożego Narodzenia.
To jest właśnie czas tajemnicy, która ma się za chwilę odsłonić.
Może i dlatego tak kocham Tomaszów: biały dom na planie kwadratu ze wspaniałymi schowkami i zakamarkami, otwarty na przestrzeń salonu z tarasem o białej balustradzie. Na słoneczne jedwabie i koronki babcinej sypialni. Na rozbiegane plamki świateł i cieni w dzikim winie werandy. Na kasztanowy szpaler podjazdu. Na wszystkie cztery strony świata, które pozwalają fruwać moim głupio rozhuśtanym myślom, wiecznie buntującym się przeciw uwięzieniu, jaskiniom, korytarzom i labiryntom wielkiego miasta.
Więc boję się ulotności snów. One mi nie dają poczucia trwania i bezpieczeństwa. Albo, co gorsza, są nieprzyzwoite - wstydzę się za nie sama przed sobą; im jestem starsza, tym więcej jakichś obscenicznych pytań, dręczących mile i niemile zarazem, pozostawiających uczucie winy. Nie wolno zdradzić się z nimi przed Dzidką, przed nikim.
