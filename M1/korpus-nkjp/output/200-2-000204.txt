Ale pan się spieszy, pan zaspał, pan musi do pracy! Pan rodzinę musi utrzymywać na barkach swych wątłych, a nie na karetkę czekać, co to pan, wygląda jak Czerwony Krzyż? Odchodzę, ale ciało moje zostaje. Nie słucha mnie, no to zostaję również, nie rozdwoję się przecież, trudno, pan zostaje, autobus przyjeżdża i odjeżdża, a pan czeka z nimi na karetkę.
Po lewej mam kościół, ludzie z niego wychodzą i do niego wchodzą. Kościoły nie interesują mnie specjalnie. Pionowe budowle, raz mniejsze, raz większe, wyrastają z poziomej ziemi. Od wewnątrz, żeby mnie onieśmielić, wysokie ściany, poobwieszane wydłużonymi twarzami typów spod smutnej gwiazdy.
Po prawej mam huśtawkę, za nią budki telefoniczne. Na huśtawce huśta się dziecko, huśtawka skrzypi. Telefonujący krzyczą "halo?!", "halo?!".
"Z niewypowiedzianą radością, głęboko poruszeni i wdzięczni przeżywamy Pańskie, mój wodzu, i Niemiec wielkie zwycięstwo - wejście niemieckich oddziałów do Paryża. Przekracza ludzką wyobraźnię to, jakich dokonuje Pan czynów, one w historii ludzkości nie mają sobie równych. Jakże mam Panu dziękować? Złożyć gratulacje to o wiele za mało w porównaniu z tym, co czuję".
