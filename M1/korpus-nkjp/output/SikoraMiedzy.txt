Było to latem czterdziestego siódmego. Znalazłem się przypadkiem na Polu Mokotowskim. Na murawie spory tłum w białych koszulach i czerwonych krawatach otaczał scenę zbitą z grubych, nieheblowanych desek. Stał na niej drobny, podstarzały człowiek, w tweedowej marynarce, o wydatnym, haczykowatym nosie, cofniętym, przedłużonym zaawansowaną łysiną czole i ze sporą myszką na policzku. W lewym ręku miętosił kapelusz, prawą zaś dłoń, zaciśniętą w pięść, wystawił ku górze i tak trzymał.
Kilka razy próbowałem zrozumieć podłoże mojego akcesu, choć towarzyszyło mi poczucie niemożności. To bowiem, co znajdowało się u samych podstaw ideowych wyborów i praktycznych decyzji, pozostawało w kręgu tajemnicy. Tak jak u Wata: tłumaczył i tłumaczył, podawał powody oraz racje, zdawało się, przekonujące, aby ostatecznie skapitulować i rzecz zakończyć jednym jedynym słowem - diabelstwo! I choć w dalszym ciągu towarzyszy mi poczucie niemożności, przychodzi mi spróbować raz jeszcze...
